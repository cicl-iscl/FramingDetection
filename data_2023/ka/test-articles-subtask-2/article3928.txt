ფლორიდის სანაპიროსთან ნავის ჩაძირვის შედეგად 5 მიგრანტი დაიღუპა, 5 კი დაკარგულად მიიჩნევა

აშშ-ის სანაპირო დაცვის განცხადების თანახმად, ფლორიდის სანაპიროსთან ნავის ჩაძირვის შედეგად ხუთი მიგრანტი დაიღუპა და ხუთი კი უგზო-უკვლოდ დაკარგულად მიიჩნევა. 

„ეიბისი ნიუსის“ ინფორმაციით, მიგრანტების ჯგუფი ხელნაკეთი ნავით მოგზაურობდა, როდესაც ის ფლორიდაში, ტორჩ-ქეის სანაპიროდან 50 მილის მოშორებით ამოტრიალდა. ადგილობრივმა ხელისუფლებამ ნავის ამოტრიალების ერთ-ერთ მიზეზად უამინდობაც დაასახელა.

სანაპირო დაცვამ განაცხადა, რომ ცხრა ადამიანი გადაარჩინეს, რადგან მათ სამაშველო ჟილეტები ეცვათ. 

უსაფრთხოების დეპარტამენტმა, მათ შორის მდივანმა ალეხანდრო მაიორკასმა კიდევ ერთხელ მიმართა მიგრანტებს და სთხოვა, რომ არ გარისკონ, რადგან ეს წარმოუდგენლად სახიფათოა. 