მექსიკა-აშშ-ის საზღვარზე 8 მიგრანტი დაიღუპა

მექსიკიდან აშშ-ში გადასვლის მცდელობის დროს სულ მცირე 8 მიგრანტი დაიღუპა. მათი ცხედრები მდინარე რიო გრანდეში აღმოაჩინეს. ამის შესახებ nbcdfw.com იუწყება. 

ეს გადასასვლელი განსაკუთრებით საშიშია, რადგანაც მდინარის სიღრმე და მისი ნაკადის სიძლიერე ძალზე ხშირად იცვლება. მიგრანტები ათეულობით ადამიანთა ჯგუფში შედიოდნენ, რომლებიც საზღვრის გადაკვეთას იგლ-პასთან ცდილობდნენ.

აშშ-ის სასაზღვრო-საბაჟო სამსახურის ინფორმაციით, ამ ადგილას რამდენიმე დღე წვიმდა და მდინარის დონემ აიწია. 6 ცხედარი ამერიკელმა მესაზღვრეებმა აღმოაჩინეს და კიდევ 2 - მექსიკელებმა.

გარდა ამისა, ამერიკულმა მხარემ მდინარიდან 37 მიგრანტი გადაარჩინა. ახლა შესაძლო მსხვერპლის ძებნა გრძელდება. უცნობია რომელი ქვეყნიდან იყვნენ დაღუპული მიგრანტები.

იგლ-პასის გადასასვლელი ერთ-ერთი ყველაზე დატვირთულია. ივლისში ამ სექტორში საერთო ჯამში 50 000 მიგრანტი იყო დაკავებული. რიო გრანდეს ველი კი მეორე ადგილზეა, იქ ანალოგიურ პერიოდში გადასვლას 35 000 ადამიანი ცდილობდა.

გასული წლის ოქტომბრიდან მიმდინარე წლის ივლისამდე აქ საერთო ჯამში 200 მიგრანტის ცხედარი აღმოაჩინეს. ბოლო 30 წლის განმავლობაში კი მექსიკიდან აშშ-ში გადავლის მცდელობას ათასობით ადამიანი ემსხვერპლა, რომელთა ზუსტი რაოდენობა უცნობია. ხშირად ადამიანები წყლის უკმარისობისგან იღუპებიან ან მდინარეში იხრჩობიან.

