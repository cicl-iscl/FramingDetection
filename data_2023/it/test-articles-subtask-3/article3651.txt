Il Covid accelera in Ticino

I casi settimanali passano da poco meno di 2'000 a 3'044, raddoppiano i pazienti: in 6 in terapia intensiva ma nessun decesso

In Ticino si registra "un'importante accelerazione" dei contagi da coronavirus, secondo il bollettino diffuso mercoledì mattina. Negli ultimi sette giorni, 3'044 persone sono risultate positive, il 55% in più di una settimana fa. Le ospedalizzazioni raddoppiano per la terza settimana di fila, i pazienti affetti dalla malattia sono ora 161, di cui sei in terapia intensiva (erano tre all'aggiornamento precedente). Non si registrano tuttavia dei decessi.

Mercoledì scorso l'Ufficio del medico cantonale aveva annunciato 1'960 nuovi contagi - un dato che risultava già in aumento del 78% rispetto a quello precedente - e due decessi in una settimana.

Ora torna a sottolineare l'importanza della vaccinazione, tanto più che in questi giorni scatta la campagna di richiamo. Questo per prevenire i casi più gravi e in particolare per le persone più vulnerabili: il 75% dei ricoverati ha 65 anni o più.
