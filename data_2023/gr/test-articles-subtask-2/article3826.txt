Πολεοδομία και ΜΑΤ εναντίον Ρομά

Διπλή έφοδος από διμοιρία των ΜΑΤ με τη συνοδεία εισαγγελέα αλλά και της Πολεοδομίας, πραγματοποιήθηκε χθες το πρωί στον καταυλισμό των Ρομά στην περιοχή του Νομισματοκοπείου, στο Χαλάνδρι. Κατά τη διάρκεια της εφόδου, έγινε έρευνα για τυχόν παρανομίες, ωστόσο αυτό που έχει ιδιαίτερο ενδιαφέρον είναι η ταυτοποίηση προσώπων και η καταγραφή κατοικιών που έγινε, προκειμένου να διαπιστωθεί ποιοι και πόσοι διαμένουν στον καταυλισμό.

«Η Πολιτεία απέκτησε, μόλις σήμερα, ολοκληρωμένη εικόνα για το πόσοι μένουν εκεί, γεγονός το οποίο ακυρώνει όλες τις αποφάσεις περί κατεδάφισης και μετεγκατάστασης» λέει στην «Εφ.Συν.» ο Παναγιώτης Δημητράς, νόμιμος εκπρόσωπος του ΕΠΣΕ και εξουσιοδοτημένος εκπρόσωπος του Συλλόγου Ρομά «Ελπίδα».

Θυμίζουμε ότι ο Γ.Γ. Αποκεντρωμένης Διοίκησης Αττικής, Δημήτρης Καλογερόπουλος, έχει εκδώσει απόφαση για κατεδάφιση του καταυλισμού στις 25 Φεβρουαρίου του 2014 και μετεγκατάσταση των Ρομά του Χαλανδρίου στο Ορος Πατέρα. Η διαδικασία ωστόσο έχει καταρρεύσει, καθώς οι δήμαρχοι, τόσο των Μεγαρέων όσο και της Μάνδρας, αντιδρούν έντονα στην πιθανή μεταφορά, με τον δήμαρχο Μεγαρέων να έχει προσφύγει ήδη νομικά εναντίον της απόφασης για μεταγκατάσταση των Ρομά Χαλανδρίου.

Οι αποφάσεις για κατεδάφιση κατοικιών βασίζονται στο πρωτόκολλο με αριθμό φακέλου 3083/96, σύμφωνα με το οποίο στον καταυλισμό υπάρχουν 43 κατοικίες που ανήκουν σε 38 ιδιοκτήτες. Από τότε, μόνο το 45% των ιδιοκτητών και το 44% των κατοικιών υπάρχουν σήμερα στον καταυλισμό στο «Πεύκο Πολίτη», γεγονός το οποίο εγείρει ερωτήματα γύρω από το ποιες κατοικίες είναι νόμιμο να κατεδαφιστούν, ενώ κρίνεται επιτακτική η άμεση έκδοση νέου πρωτοκόλλου.

Ο κ. Δημητράς τονίζει ότι από πλευράς Γενικού Γραμματέα Αποκεντρωμένης Διοίκησης Αττικής, η έκδοση της απόφασης κατεδάφισης αποτελεί προσβολή στη διεθνή δικαιοσύνη, καθώς βρίσκονται σε ισχύ ασφαλιστικά μέτρα του ΟΗΕ, ήδη από τον Μάιο του περασμένου έτους.

Ο κ. Στέλιος Καλαμιώτης, πρόεδρος του Συλλόγου Ρομά «Ελπίδα» κατήγγειλε τη χθεσινή ενέργεια της αστυνομίας ως «φασιστική και απολύτως λανθασμένη». Η έφοδος έγινε στις 08.00, την ώρα δηλαδή που τα παιδιά πήγαιναν στο σχολείο, με αποτέλεσμα αυτά να τρομοκρατηθούν. «Αποτελεί μία πράξη καταχρηστική, ρατσιστική και παράνομη» καταγγέλλει με τη σειρά του ο κ. Δημητράς στην «Εφ.Συν.», και συνεχίζει λέγοντας ότι: «Η αιφνιδιαστική έφοδος σε ένα καταυλισμό που οι κάτοικοί του δεν έχουν βρεθεί ένοχοι στο παρελθόν, παρά μόνο για μία περίπτωση ρευματοκλοπής, γίνεται για να θυμίσουν ότι όλοι είναι εκ προοιμίου ένοχοι, μόνο και μόνο επειδή είναι Τσιγγάνοι».
