670 στόματα ερμητικά κλειστά

Συνεχίζουν την απεργία πείνας οι μετανάστες και πρόσφυγες κρατούμενοι στο στρατόπεδο της Κορίνθου, με βασικό αίτημα να σταματήσει το αίσχος τής επ’ αόριστον κράτησης. Η παράταση της διοικητικής κράτησης μετά το ανώτατο νόμιμο όριο των 18 μηνών εφαρμόζεται με εντολή του υπουργείου Δημόσιας Τάξης, βασιζόμενη στην -ελεγχόμενη ως αντισυνταγματική- γνωμοδότηση του Νομικού Συμβουλίου του Κράτους. Απόφαση του Διοικητικού Πρωτοδικείου Αθηνών έχει κρίνει παράνομη την κράτηση άνω των 18 μηνών, ενώ αναμένονται κι άλλες δικαστικές αποφάσεις ύστερα από προσφυγές δικηγόρων.

Την απεργία πείνας ξεκίνησαν τη Δευτέρα και οι 670 μετανάστες κρατούμενοι στην Κόρινθο, απέχοντας από το συσσίτιο. Χθες τους επισκέφθηκε αντιπροσωπεία του ΣΥΡΙΖΑ, αποτελούμενη από τους βουλευτές Βασιλική Κατριβάνου και Κώστα Ζαχαριά, δικηγόρους, μέλη του τμήματος Δικαιωμάτων, του τοπικού ΣΥΡΙΖΑ και της Αντιρατσιστικής Πρωτοβουλίας Κορίνθου. Σύμφωνα με την αστυνομία, την αποχή από το συσσίτιο συνεχίζουν περίπου 200 άτομα, ωστόσο σχεδόν όλοι οι μετανάστες που συνομίλησαν με την αντιπροσωπεία δήλωσαν απεργοί πείνας.

Προφάσεις

Υποδέχτηκαν τους επισκέπτες με τα χαρτιά της κράτησης στο χέρι, ζητώντας με αγωνία να μάθουν πόσο θα παραταθεί το μαρτύριό τους. «Μας λένε ότι θα μείνουμε εδώ για πάντα, αν δεν υπογράψουμε για απέλαση», έλεγαν μετανάστες από την Αλγερία στα μέλη της ομάδας, ενώ παραδέχονταν ότι ακόμα και όσοι υπογράφουν οικειοθελή αποχώρηση εξακολουθούν να κρατούνται επί μήνες.

Σε απόγνωση βρίσκονται οι 152 μετανάστες που έχουν συμπληρώσει τους 18 μήνες, από τους οποίους 40 μεταφέρθηκαν στην Αμυγδαλέζα, με επίσημη αιτιολογία την καταγραφή του αιτήματος ασύλου. Στην Κόρινθο δεν υπάρχει γραφείο ασύλου, με αποτέλεσμα να μην καταγράφονται τα αιτήματα όσων δηλώνουν ότι επιθυμούν άσυλο. Λειτουργεί, ωστόσο, γραφείο του Διεθνούς Οργανισμού Μετανάστευσης, για να διευκολύνει τις οικειοθελείς αποχωρήσεις.

Η δυναμικότητα του στρατοπέδου είναι έως 891 άτομα και θα αυξηθεί στα 1.600, όταν ολοκληρωθούν οι νέες πτέρυγες που κατασκευάζει η ΑΚΤΩΡ (συμφερόντων Μπόμπολα). Οι μετανάστες κρατούνται σε θαλάμους των 12 ατόμων, με κουκέτες στοιβαγμένες ασφυκτικά η μία δίπλα στην άλλη, καθώς ο ελάχιστος ελεύθερος χώρος καταλαμβάνεται συνήθως από αυτοσχέδιο χώρο προσευχής. Από τα μεγαλύτερα προβλήματα, πέρα από τη βαρβαρότητα του διαρκούς εγκλεισμού, είναι οι άσχημες συνθήκες υγιεινής, με ελλείψεις σε προσωπικά είδη και καθαριστικά.

Ασθενείς με σοβαρά νοσήματα μένουν επί μήνες χωρίς φάρμακα -τυπικά έχει αναλάβει την περίθαλψη το ΕΚΕΠΥ, η σύμβαση δεν έχει ολοκληρωθεί και τα φάρμακα αγοράζονται από κονδύλια της αστυνομίας με καθυστέρηση. Εχει δημιουργηθεί αναρρωτήριο, το οποίο είναι ανενεργό, αφού δεν υπάρχουν στοιχειώδεις υποδομές. Υπάρχει όμως χειρουργός -ενώ δεν υπάρχει καν αναπνευστική μάσκα- και γυναικολόγος για αποκλειστικά αντρικό πληθυσμό!

Τα μόνα φάρμακα που δίνονται σχετικά εύκολα είναι τα ψυχοφάρμακα. Στο στρατόπεδο κρατούνται τρεις Σύροι πρόσφυγες, για απέλαση μετά από καταδίκη για αξιόποινες πράξεις, πρόσφυγας από την Ερυθραία και Ιρανός δημοσιογράφος, ενώ έξι ανήλικοι μεταφέρθηκαν στα κρατητήρια στο Λουτράκι. Δύο μετανάστες από το Πακιστάν που κρατούνται 17 μήνες είχαν ράψει το στόμα τους -δέχτηκαν να βγάλουν τα ράμματα μόλις το πρωί πριν από την επίσκεψη.

Οπως παραδέχονταν ψυχολόγοι του στρατοπέδου αλλά και αστυνομικοί, τα κρούσματα άγχους και κατάθλιψης εκτοξεύθηκαν, όταν ανακοινώθηκε η παράταση της κράτησης πέρα από το 18μηνο. Οι μετανάστες αντιδρούσαν με λιποθυμίες, κραυγές, χτυπώντας το κεφάλι στον τοίχο, ενώ η απεργία πείνας ήταν η πρώτη ομαδική διαμαρτυρία στην άδικη και παράλογη απόφαση.

- Σε συγκέντρωση αλληλεγγύης και πορεία έξω από το στρατόπεδο της Κορίνθου καλεί η Ανοιχτή Πρωτοβουλία Ενάντια στα Κέντρα Κράτησης, την Κυριακή 15 Ιουνίου. Τα πούλμαν αναχωρούν στις 10.30 από το Αρχαιολογικό Μουσείο και επιστρέφουν από την Κόρινθο στις 17.00.
