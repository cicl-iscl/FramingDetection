 Κατέστρεψαν την οικονομία και τώρα... σφυρίζουν αδιάφορα

Απίστευτο είναι το θράσος των στελεχών της κυβέρνησης του Κυριάκου Μητσοτάκη, καθώς μετά από δύο χρόνια που κατέστρεψαν την ελληνική οικονομία και τρομοκράτησαν τους πολίτες με την πανδημία, τώρα λένε… ότι έκαναν λάθος στον τρόπο καταγραφής των νεκρών! 

Συγκεκριμένα ο υπουργός Υγείας Θάνος Πλεύρης, μιλώντας στο OPEN, αφού ξεκαθάρισε με χαρακτηριστικό εμμονικό ύφος ότι δεν πρόκειται να επανεξεταστεί το μέτρο της αναστολής των υγειονομικών πριν τις 31/12, αναφέρθηκε ξανά στο σύστημα καταγραφής των θανάτων κατά τη διάρκεια της πανδημίας.

Επανέλαβε αυτό που είχε παραδεχθεί ήδη αρκετές φορές ότι δηλαδή οι ελληνικές υγειονομικές αρχές δηλώνουν ως «θάνατο covid» ακόμα και κάποιον που πέθανε από άλλη αιτία, αλλά είχε… την ατυχία να βρεθεί θετικός στον κορωνοϊό!

Αυτό όμως που προκάλεσε αρκετά ερωτηματικά είναι η αποκάλυψή του σχετικά με τις αλλαγές στο σύστημα καταγραφής των θανάτων ήδη από την επόμενη εβδομάδα.

«Από εδώ και στο εξής στους θανάτους που θα δηλώνουμε θα αναφερόμαστε πόσοι από αυτούς είναι με αιτία των covid και πόσοι ήταν με άλλη αιτία αλλά τα άτομα αυτά είχαν covid. Συνεπώς δεν είχαμε αύξηση θανάτων διότι το μεγαλύτερο ποσοστό των θανάτων από τον Μάιο και μετά συνδυάζονται με περιστατικά τα οποία είναι από οποιαδήποτε αιτία αλλά συνδυάζονται με covid».
Προαναγγέλλει νέα εμβόλια

Την ώρα που οι πολίτες ζουν μια κανονικότητα, καθώς καταργήθηκαν τα περισσότερα μέτρα για τον κορωνοϊό, ο υπουργός Υγείας Θάνος Πλεύρης, υποστηρίζει ότι έρχονται εμβόλια που θα προστατεύουν και από την μόλυνση και άρα… είναι αρκετά πιθανό σταθούν αφορμή για την επιστροφή των πιστοποιητικών.

Όπως είπε ο κ. Πλεύρης «αυτή τη στιγμή τα εμβόλια που έχουμε προστατεύουν από τη βαριά νόσηση και όχι από τη μόλυνση και γι’ αυτό υπάρχει σύσταση στους άνω των 60 ετών και τις ευάλωτες ομάδες να εμβολιαστούν τώρα»

«Pfizer και Moderna τρέχουν διαδικασίες για εμβόλια που θα προστατεύουν και από τη νόσηση με τη μετάλλαξη Όμικρον για να πάρουν έγκριση μέσα στον Αύγουστο ενώ για τις υπομεταλλάξεις της Όμικρον περιμένουμε στο τέλος του χρόνου τα εμβόλια αυτά» πρόσθεσε ο υπουργός Υγείας.

Ο ίδιος σημείωσε για τη διάρκεια των εμβολίων ότι «δεν ξέρουμε αν θα είναι μονοδοσικό ή επαναληπτικό όπως της γρίπης, ξέρουμε ότι η κατεύθυνση των εταιρειών είναι να σχεδιαστούν εμβόλια που θα πιάνουν τη νόσηση» ενώ για τον σχεδιασμό του υπ. Υγείας είπε πως «είναι να μεταφέρουμε παραγγελίες μετά τον Σεπτέμβριο γιατί τότε αναμένονται τα επικαιροποιημένα εμβόλια».

Ο Θάνος Πλεύρης εξήγησε, ακόμα, ότι «δεν υπάρχει σύσταση για εμβολιασμό στον ευρύτερο πληθυσμό. Αν θα υπάρξει αυτή θα γίνει από τον Σεπτέμβριο με βάση τα επιστημονικά δεδομένα. Ο ECDC και τα αρμόδια όργανα θα συστήσουν αν πρέπει να γίνει γενικός εμβολιασμός ή στοχευμένος σε συγκεκριμένες ομάδες πληθυσμού».

Για την πορεία του κορωνοϊού ο υπουργός Υγείας είπε ότι «αυτή τη στιγμή είμαστε σε πτώση φάσης του κύματος κορωνοϊού. Αυτό το κύμα έχει την ιδιαιτερότητα ότι αφορούσε νοσηλείες σε απλές κλίνες και γι αυτό δεν υπήρξε πίεση ως προς την πίεση στις ΜΕΘ».

Ερωτηθείς, τέλος, για το ενδεχόμενο νέων μέτρων από το φθινόπωρο είπε ότι «η βούληση των περισσότερων κρατών είναι ότι μπαίνουμε στη λογική ότι συνυπάρχουμε με την πανδημία και άρα να λειτουργούμε περισσότερο με συστάσεις και κουλτούρα προστασίας και όχι υποχρεωτικότητα. Δεν έχουμε στη σκέψη μας κάτι τέτοιο αλλά αν χρειαστεί θα γίνει αλλά με ήπια χαρακτηριστικά όπως η χρήση μάσκας».