Νέα επίθεση Ακάρ: Η Ελλάδα είναι η επεκτατική χώρα

«Κατηγορούν την Τουρκία για επεκτατισμό. Αυτή που πραγματικά επεκτείνεται είναι η ίδια η Ελλάδα, που έχει μπει στη μύτη μας από την ημέρα που ιδρύθηκε και συνεχώς προκαλεί και απειλεί την Τουρκία», ανέφερε ο Χουλουσί Ακάρ προκαλώντας για μία ακόμη φορά.

Νέα επίθεση στην Ελλάδα έκανε ο Τούρκος υπουργός Αμυνας, Χουλουσί Ακάρ, από τα εγκαίνια της Εκθεσης Αμυνας, Αεροδιαστημικής και Διαστημικής Βιομηχανίας SAHA EXPO. Χαρακτηριστικά ανέφερε: «Ενώ προσεγγίζουμε τα προβλήματα με ειρηνικές λύσεις, ορισμένοι γνωστοί Έλληνες πολιτικοί επινόησαν ένα δόγμα που το ονόμασαν Νέο-οθωμανισμό για να καλύψουν τα δικά τους όνειρα της Μεγάλης Ιδέας.

Κατηγορούν την Τουρκία για επεκτατισμό. Αυτή που πραγματικά επεκτείνεται είναι η ίδια η Ελλάδα, που έχει μπει στη μύτη μας από την ημέρα που ιδρύθηκε και συνεχώς προκαλεί και απειλεί την Τουρκία».

Ο Τούρκος υπουργός Άμυνας, Χουλουσί Ακάρ, σημείωσε ότι «πάντα σεβόμασταν τα σύνορα και τα κυριαρχικά δικαιώματα όλων των γειτόνων μας και συνεχίζουμε να το κάνουμε. Ο μοναδικός μας στόχος είναι να εξασφαλίσουμε την ασφάλεια της χώρας και του έθνους μας. Η προσδοκία μας από τους γείτονές μας είναι να συμπεριφέροντα με λογική και σύνεση και να σέβονται τα κυριαρχικά μας δικαιώματα στη βάση του διεθνούς δικαίου. Παρά τις προκλητικές ενέργειες και ρητορικές, εμείς καταβάλλουμε πάντα μεγάλες προσπάθειες για να κρατάμε ανοιχτούς τους διαύλους του διαλόγου με τη γείτονά μας Ελλάδα και πάντα τείνουμε το χέρι μας στην ειρήνη για τη σταθερότητα στην περιοχή μας. ενώ προσεγγίζουμε τα προβλήματα προσπαθώντας να βρούμε ειρηνικές λύσεις».

Ο Χουλουσί Ακάρ ανέφερε ότι «αυτοί οι πολιτικοί, με τις δηλώσεις τους, προκαλούν μεγάλη ζημιά στον ελληνικό λαό. Επίσης σαμποτάρουν και καταστρέφουν το δρόμο προς την ειρήνη και τον διάλογο μεταξύ των δύο χωρών. Παρά τις θέσεις των Ελλήνων πολιτικών που δεν έχουν καμία σχέση με την πραγματικότητα, ούτε με τα μαθηματικά, τη λογική και τους νόμους, εμείς εξακολουθούμε υπό την ηγεσία του προέδρου μας να προσπαθούμε για την ειρήνη και την ευημερία, όπως και στο να καταστήσουμε το Αιγαίο και τη Μεσόγειο μία θάλασσα φιλίας, όπου όλος ο πλούτος τους θα μοιραστεί δίκαια. Παρόλα αυτά…».
