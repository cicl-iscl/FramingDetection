Τι κρύβει ο Ερντογάν και τι επιδιώκει: Η ανάλυση Φίλη και Δρίβα για τη στρατηγική της Άγκυρας -Bίντεο

Τι επιδιώκει ο Ερντογάν; Θέλει ένα «θερμό επεισόδιο» για να μας φέρει προ τετελεσμένων γεγονότων; Προσπαθεί να ξαναγράψει τη συνθήκη της Λωζάνης; Στα εν λόγω ερωτήματα του Νίκου Χατζηνικολάου απάντησαν μιλώντας στο κεντρικό δελτίο ειδήσεων του ΑΝΤ1, ο αντιστράτηγος ε.α. και πρώην διοικητής του ΝΑΤΟ, Χρήστος Δρίβας και ο καθηγητής και αναλυτής διεθνών θεμάτων του ΑΝΤ1, Κωνσταντίνος Φίλης.

Όπως όλα δείχνουν, η Άγκυρα προκαλεί σε καθημερινή βάση επιμένοντας στην εμπρηστική ρητορική κατά της Ελλάδος, προσπαθώντας με αυτόν τον τρόπο να οδηγήσει τα πράγματα σε ανεξέλεγκτες καταστάσεις.

«Ο Ερντογάν επιδιώκει να δημιουργήσει νέα τετελεσμένα, αμφισβητώντας πλέον τη Συνθήκη της Λωζάνης, θέλοντας να την αναθεωρήσει. Επιδιώκει πράγματι ένα θερμό επεισόδιο, το οποίο όμως να ξεκινήσει από εμάς και όχι από εκείνον», σημείωσε ο αντιστράτηγος ε.α Χρήστος Δρίβας.

«Κατά την εκτίμησή μου πρώτος στόχος του Ερντογάν είναι το Καστελόριζο και στη συνέχεια να φτάσει στον 25ο Μεσημβρινό, γι΄αυτό έχουμε κατασυκοφάντηση και απαράδεκτες δηλώσεις στο πλαίσιο επιχειρήσεων επιρροής προκειμένου να περάσουν τα master messages στην παγκόσμια κοινότητα, τα οποία δευτερευόντως απευθύνονται στον ελληνικό πληθυσμό και κυρίως επιθυμηθούν να εξυψώσουν το φρόνημα των Τούρκων».

«Απεχθής η στάση του Στόλντενμπεργκ»

Ο κ. Δρίβας ανέφερε ότι η Ελλάδα βρίσκεται στην καλύτερη δυνατή κατάσταση από πλευράς συμμαχιών και δη των ΗΠΑ που είναι ο κύριος σύμμαχός μας, ενώ την ίδια ώρα εξέφρασε πολλά ερωτήματα για τη στάση του γ.γ. του ΝΑΤΟ, Γενς Στόλντενμπεργκ, χαρακτηρίζοντας την «απεχθή».

Μάλιστα τόνισε ότι ο κ. Στόλντενμπεργκ χρησιμοποιεί ένα συγκεκριμένο δόγμα, το οποίο έχει ως βασική αρχή ότι η Συμμαχία δεν αναμιγνύεται στα προσωπικά προβλήματα των κρατών μελών. «Προσπαθεί να ακολουθήσει αυτή τη γραμμή αλλά δεν το κάνει καλά. Χρησιμοποιεί τη γλώσσα της διπλωματίας με κάκιστο τρόπο, το ΝΑΤΟ δεν θέλει να χάσει την Τουρκία, όχι τον Ερντογάν», σημείωσε χαρακτηριστικά ο κ. Δρίβας.

«Ο Ερντογάν δεν θα επιχειρήσει θερμό επεισόδιο όπως στα Ίμια»

«Είναι προφανές ότι η Τουρκία η οποία έχει κάνει ‘’σουρωτήρι’’ τη Συνθήκη της Λωζάνης σε διάφορα σημεία, όχι μόνο στο Αιγαίο, θέλει την αναθεώρησή της. Ωστόσο, δεν πιστεύω ότι αυτό θα θελήσει να το πετύχει μέσα από ένα θερμό επεισόδιο, αν μπορούμε να το ορίσουμε στη μορφή που συνέβη στα Ίμια το 1996, διότι αν ήθελε να κάνει κάτι τέτοιο, θα το είχε επιχειρήσει ήδη. Το διεθνές περιβάλλον δεν επιτρέπει κάτι τέτοιο», τόνισε από την πλευρά του ο αναλυτής διεθνών θεμάτων του ΑΝΤ1.

«Ο Ερντογάν εκ των πραγμάτων δεν μπορεί να αγνοεί τους εταίρους και θα σταθμίσει τα δεδομένα. Αν ωστόσο επιχειρήσει να κάνει άλμα στο κενό, εδώ είμαστε να το αντιμετωπίσουμε», κατέληξε ο κ. Φίλης.
