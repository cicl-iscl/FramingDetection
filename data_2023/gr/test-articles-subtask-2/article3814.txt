Επί Μητσοτάκη - Καραμανλή χάσαμε το τρένο. Κυριολεκτικά και μεταφορικά

Η άγονη θητεία Μητσοτάκη - Καραμανλή δεν θα μπορούσε να επηρεάσει προς το αρνητικότερο την κοινωνία και τη χώρα. Οι δε συνέπειες της πολιτικής υποβάθμισης ενός δυναμικού μέσου μεταφοράς στην οικονομία και την ανάπτυξη της Ελλάδας είναι αδιαμφισβήτητες.

Μεγάλες πόλεις, όπως η Ξάνθη, η Κομοτηνή και η Αλεξανδρούπολη, έχουν να δουν τρένο εδώ και τρία χρόνια.

Οι ακυρώσεις των δρομολογίων διαδέχονται η μία την άλλη και οι επιβάτες μετακινούνται τελικά με λεωφορεία και με καθυστερήσεις.

Το σιδηροδρομικό δίκτυο καταρρέει, ασυντήρητο, οι εκτροχιασμοί γίνονται καθημερινότητα και έργα, όπως η τηλεδιοίκηση στο Αθήνα – Κόρινθος και η υπογειοποίηση στην Πάτρα, τα οποία είχαμε ξεκινήσει ως κυβέρνηση, βρίσκονται στον αέρα.

Η κατάσταση που επέβαλαν στον τρένο, στους εργαζόμενούς του και στο επιβατικό κοινό οι κύριοι Μητσοτάκης και Καραμανλής είναι τραγική. Τα περιστατικά των τελευταίων ημερών το επιβεβαιώνουν.

Η ακινητοποίηση του «Λευκού Βέλους» της ΤΡΑΙΝΟΣΕ κοντά στη Δεκέλεια, που έκοψε την Ελλάδα στα δύο και παρέλυσε τα δρομολόγια, και ο εκτροχιασμός του τρένου έξω από την Τιθορέα, ο οποίος αναδεικνύει τις ευθύνες του κ. Καραμανλή και του ΟΣΕ στη -μετ’ εμποδίων- λειτουργία του σιδηροδρομικού δικτύου, δεν είναι ατυχή περιστατικά.

Ο κ. Καραμανλής επιμένει πως έχει δρομολογήσει έργα 3,3 δισ. ευρώ στον τομέα. Το επαναλαμβάνει μονότονα, παρότι τα έργα αυτά αφενός δεν έχουν εξασφαλίσει χρηματοδότηση, αφετέρου θα έπρεπε να έχουν προκηρυχθεί από το 2019.

Η κυβέρνηση Μητσοτάκη υποτιμά συστηματικά τον σιδηρόδρομο. Τα δε συμφέροντα του δημοσίου παραβιάζονται κατάφωρα.

Είναι χαρακτηριστικό πως ενώ, με υπογραφή Καραμανλή, το μνημόνιο συνεργασίας υπουργείου – ΤΡΑΙΝΟΣΕ προέβλεπε επενδύσεις 780 εκατ. ευρώ από την εταιρεία, το ποσό που περιλήφθηκε στη σύμβαση, η οποία ήρθε πρόσφατα στη Βουλή, δεν ξεπερνούσε τα 160 εκατ. ευρώ. Πάνω από 600 εκατ. ευρώ υποχρεώσεις για επενδύσεις, λοιπόν, έγιναν αέρας.

Και, βεβαίως, μιλάμε για μία σύμβαση που μειώνει στο μισό τα άγονα δρομολόγια της ΤΡΑΙΝΟΣΕ αλλά την επιδοτεί για όλα, που εντάσσει στις άγονες γραμμές κερδοφόρα δρομολόγια, όπως το Αθήνα - Θεσσαλονίκη, που προβλέπει την αγορά πανάκριβων τρένων από το δημόσιο, ώστε στη συνέχεια να τα νοικιάζει η ιδιωτική εταιρεία, η οποία έχει επιδοτηθεί για επενδύσεις.

Η άγονη θητεία Μητσοτάκη - Καραμανλή δεν θα μπορούσε να επηρεάσει προς το αρνητικότερο την κοινωνία και τη χώρα. Οι δε συνέπειες της πολιτικής υποβάθμισης ενός δυναμικού μέσου μεταφοράς στην οικονομία και την ανάπτυξη της Ελλάδας είναι αδιαμφισβήτητες.

Επί ημερών τους χάσαμε το τρένο. Κυριολεκτικά και μεταφορικά.
