Μας δουλεύει η Πρόεδρος;

Οι δημοσιογραφικές Ενώσεις της χώρας ζήτησαν παρέμβαση της Προέδρου της Δημοκρατίας στο σκάνδαλο των παρακολουθήσεων.

Αν η κυρία Σακελλαροπούλου ήθελε να αρθεί αληθές ύψος του αξιώματός της είχε την ευκαιρία- για να μην πούμε την υποχρέωση.

Αντέδρασε όμως σαν τον τελευταίο ευθυνόφοβο γραφειοκράτη: «Έχω τοποθετηθεί επί της αρχής και με σαφήνεια στο πλαίσιο των κατά το Σύνταγμα αρμοδιοτήτων μου και η υπόθεση βρίσκεται πλέον ενώπιον των δικαστικών αρχών».

Η «τοποθέτηση» έγινε στις… 21 Σεπτεμβρίου, όταν την επισκέφθηκε ο πρόεδρος του ΠΑΣΟΚ Νίκος Ανδρουλάκης - για τη δική του περίπτωση.

Από τότε κοντεύουν δυο μήνες και το σκάνδαλο πήρε μορφή πλημμύρας. Η Πρόεδρος όμως θεωρεί ότι έπραξε ήδη το χρέος της.

Μόνο που αν ανατρέξει κανείς στην τότε δήλωσή της θα διαπιστώσει ότι απλώς αναπαράγει τις κυβερνητικές θέσεις για «βελτίωση της νομοθεσίας» και «θωράκιση» της ΕΥΠ.

Με κατάληξη: «Η υπόθεση έχει πάρει τον δρόμο της ενώπιον των αρχών και επιθυμία όλων μας είναι να ολοκληρωθεί και η έρευνα να αποφέρει καρπούς το συντομότερο». Ό,τι λέει και η κυβέρνηση.

Έκτοτε έχουν προστεθεί νέες, ανατριχιαστικές πληροφορίες. Η άποψη για «αρμόδια όργανα εν προκειμένω είναι η Βουλή και η εξεταστική της Επιτροπή, καθώς και η δικαιοσύνη» υστερεί της πραγματικότητας - και έχει παραβιαστεί από την κυβέρνηση.

Η επίκληση των «ορίων του αξιώματος», σύμφωνα και με «την αρχή της διάκρισης των εξουσιών» στην οποία καταφεύγει η αρχηγός του κράτους, δεν ισχύει όταν συντάσσεται με την κυβέρνηση σε θέματα αντιδικίας των κομμάτων;

Δεν θέλει να κακοκαρδίσει τον Μητσοτάκη, αλλά μην μας δουλεύει κιόλας…
