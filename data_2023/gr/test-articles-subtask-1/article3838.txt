Νίκος Ανδρουλάκης για 28η Οκτωβρίου: Πυξίδα ευθύνης και εθνικής αξιοπρέπειας

«Το έπος του ’40 είναι ένα διαχρονικό σύμβολο θυσίας για την πατρίδα», τονίζει στο μήνυμά του για την επέτειο της 28ης Οκτωβρίου, ο πρόεδρος του ΠΑΣΟΚ ΚΙΝΑΛ, Νίκος Ανδρουλάκης.

Ο Νίκος Ανδρουλάκης προσθέτει πως «τη σημερινή εποχή των γεωπολιτικών αναταραχών και της μεγάλης αβεβαιότητας οφείλουμε να εργαστούμε για την ενίσχυση της θέσης της χώρας με οικονομικούς και κοινωνικούς όρους εντός της Ευρωπαϊκής Ένωσης, αλλά και με αίσθημα ενότητας να διαφυλάξουμε τα εθνικά μας συμφέροντα απέναντι σε κάθε είδους αναθεωρητισμό και ιδιαίτερα της προκλητικής τουρκικής ηγεσίας.

Κάθε διάλογος πρέπει να στηρίζεται στο διεθνές δίκαιο και όχι στο δίκαιο του ισχυρού. Γι’ αυτό όταν κάποιοι αμφισβητούν τις διεθνείς συνθήκες υπονομεύοντας τη σταθερότητα στη Νοτιοανατολική Μεσόγειο, δεν χωρούν ίσες αποστάσεις από εταίρους ή την ηγεσία του ΝΑΤΟ. Ούτε βέβαια νέες συμφωνίες για εξοπλιστικά προγράμματα. Η θυσία των Ελλήνων στο έπος του ΄40 θα αποτελεί διαχρονικά μια πυξίδα ευθύνης και εθνικής αξιοπρέπειας για όλους μας. Χρόνια Πολλά σε όλες τις Ελληνίδες και σε όλους τους Έλληνες».
