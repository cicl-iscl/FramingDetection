Ο ένας του ΣΥΡΙΖΑ που είδε push forward 

Οι μέρες περνάνε και μόνον η ΜΚΟ HumanRights360 αναγκάστηκε να απολογηθεί για τη fake ιστορία της νεκρής μικρής Μαρίας και των εγκλωβισμένων προσφύγων στην αμμονησίδα στον ‘Εβρο. Το ψέμα που διάφοροι …έγκυροι δημοσιογράφων και ξένα μέσα ενημέρωσης, έχτισαν και διέσυραν την Ελλάδα.

Τόσο το Spiegel όσο και το Channel 4, που μετέδιδαν σε live χρόνο αναληθείς και ψευδείς ειδήσεις, δεν προχώρησαν σε επανόρθωση. Ο Έλληνας δημοσιογράφος του γερμανικού μέσου που είχε υπονοήσει ότι θα έχει νέο ρεπορτάζ «αγνοείται». Η συνάδελφος Βασιλική Σιούτη που επιβεβαίωσε με το επιτόπιο ρεπορτάζ ότι νεκρό κοριτσάκι δεν υπάρχει, αλλά είναι ολοζώντανο, απειλείται από αγνώστους. Ο ΣΥΡΙΖΑ δεν «απολογείται» αν και εξάντλησε όλα τα περιθώρια αντιπολιτευτικής χρήσης της fake ιστορίας για να πλήξει την κυβέρνηση.

Αλλά ένας μέσα στο ΣΥΡΙΖΑ είδε το φως το αληθινό!

Μιλάει για τα τουρκικά push forward των προσφύγων και μεταναστών από τις τουρκικές αρχές, για ανοχή της Ε.Ε στα βρώμικα παιχνίδια του Ερντογάν και ζητεί να σταματήσει η «υποκριτική διγλωσσία απέναντι στον νταή της περιοχής, Ταγίπ Ερντογάν».

Έχει δε ειδικό βάρος, ότι αυτός ο κάποιος είναι ο ευρωβουλευτής Κώστας Αρβανίτης ο οποίος σε πρώτη φάση όχι μόνο είχε υιοθετήσει όλη τη φτιαχτή ιστορία με το «άταφο» κοριτσάκι, αλλά μαζί με τον έτερο ευρωβουλευτή Στέλιο Κούλογλου είχαν καταθέσει κατεπείγουσα ερώτηση στην Κομισιόν.

« Ένα κορίτσι 5 ετών έχασε τη ζωή του από τσίμπημα σκορπιού στη νησίδα και η μητέρα της διατηρεί το πτώμα της στο νερό του ποταμού προκειμένου να επιβραδύνει τη σήψη, ενώ σε κρίσιμη κατάσταση βρίσκεται και άλλο 9χρονο κορίτσι και ανάμεσα στους εγκλωβισμένους υπάρχουν τρεις έγκυες και αρκετοί που χρήζουν επείγουσας ιατρικής βοήθειας» έγραφαν και ζητούσαν από την Κομισιόν να απαντήσει εάν θα επέμβει η Frontex προκειμένου να απεγκλωβιστεί η ομάδα των προσφύγων, να τύχει της αναγκαίας ανθρωπιστικής προστασίας και ιατρικής φροντίδας και να εξασφαλιστούν συνθήκες αξιοπρεπούς ταφής για το 5χρονο κορίτσι.

Επιπροσθέτως ρωτούσαν τι θα κάνει η Κομισιόν για να τερματιστεί η, «κατά παράβαση κάθε διεθνούς νομιμότητας και θεμελιωδών δικαιωμάτων, πρακτική των pushbacks σε χερσαία και θαλάσσια σύνορα Ελλάδας-Τουρκίας που συνεχίζεται παρά τη διεθνή κατακραυγή».

Ένα μήνα αργότερα ο ευρωβουλευτής, κατά μόνας αυτήν τη φορά, καλεί την Ευρωπαϊκή Επιτροπή να πάρει δημόσια θέση για την εργαλειοποίηση των προσφύγων και τα pushforwards από το καθεστώς Ερντογάν.

Αν και είναι πρωτοφανές για στέλεχος του ΣΥΡΙΖΑ να λέει δημόσια - και μάλιστα με ερώτησή του στο Ευρωπαϊκό Κοινοβούλιο - ότι η Τουρκία κάνει push forward χωρίς νύξη για ελληνικά pushbacks, ωστόσο, η ερώτηση δεν είναι τόσο αθώα.

Ζητάει από την Κομισιόν να απαντήσει, αν μπορεί πλέον να θεωρείται η Τουρκία ασφαλής τρίτη χώρα, εφόσον διαπιστώνονται τόσο εκτεταμένες εξαναγκαστικές μετακινήσεις ομάδων προσφύγων προς τα σύνορα με την ΕΕ, δηλαδή στα θαλάσσια και χερσαία σύνορα της χώρας μας.

Δεν αγνοεί φυσικά ότι θεμέλιος λίθος της συμφωνίας Ε.Ε – Ερντογάν για το προσφυγικό, είναι η αναγνώριση της Τουρκίας ως ασφαλούς τρίτης χώρας. Επίσης, σίγουρα θυμάται ότι τη συμφωνία υπέγραψε ο Αλέξης Τσίπρας που καλούσε τότε την Ε.Ε να υλοποιήσει τις δεσμεύσεις της απέναντι στην Τουρκία: οικονομική βοήθεια και απελευθέρωση της βίζας για τους Τούρκους πολίτες.
