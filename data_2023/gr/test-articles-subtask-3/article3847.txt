Τρικάκια από Ρουβίκωνα στο σπίτι του Γεωργιάδη - Κατηγορεί τον ΣΥΡΙΖΑ

Παρέμβαση από μέλη του Ρουβίκωνα με τρικάκια σημειώθηκε το βράδυ της Πέμπτης, έξω από το σπίτι του Άδ. Γεωργιάδη.

Την είδηση έκανε γνωστή ο υπουργός Ανάπτυξης μέσω ανάρτησης στον προσωπικό του λογαριασμό στο Twitter, την οποία συνόδευε με μια σειρά φωτογραφιών από το σημείο.

Ωστόσο, αν και τα τρικάκια ήταν υπογεγραμμένα από τον Ρουβίκωνα, ο κ. Γεωργιάδης έριξε την ευθύνη στον ΣΥΡΙΖΑ. Συγκεκριμένα, έγραψε ότι τέτοιου είδους επιθέσεις έρχονται "όποτε λέει κάτι που ενοχλεί πολύ τον Αλέξη Τσίπρα".

"Ένα περίεργο πράγμα όποτε λέω κάτι που ενοχλεί πολύ τον Αλέξη Τσίπρα έρχεται ο Ρουβίκωνας και επιτίθεται στο σπίτι μου με τα παιδιά μου μέσα…μπα σύμπτωση θα είναι και ο ΣΥΡΙΖΑ σίγουρα καταδικάζει την επίθεση στο σπίτι μου είμαι βέβαιος…παιδιά δεν σας φοβόμαστε να ξέρετε", έγραψε στην ανάρτησή του.

Άμεση ήταν η παρέμβαση του κυβερνητικού εκπροσώπου, Γιάννη Οικονόμου, χαρακτηρίζοντας "τραμπούκους" τα μέλη του Ρουβίκωνα, ενώ τόνισε ότι αναμένει την καταδίκη της επίθεσης από όλες τις πολιτικές δυνάμεις.

"Πριν από λίγο στο σπίτι του υπουργού Ανάπτυξης, Άδωνι Γεωργιάδη, την ώρα που μέσα στο σπίτι βρισκόταν τα παιδιά του, επιτέθηκαν οι τραμπούκοι του Ρουβίκωνα. Καταδικάζουμε αυτή την άνανδρη επίθεση από τους τραμπούκους της οργάνωσης αυτής και το ίδιο περιμένουμε από όλες τις πολιτικές δυνάμεις. Καθαρά και απόλυτα", δήλωσε ο κ. Οικονόμου.

