Για όλα… δεν φταίει ο πόλεμος

Η κυβέρνηση της ΝΔ έχει βρει τη λύση “δια πάσαν νόσο και κάθε μαλακία”. Για όλα φταίει ο πόλεμος στην Ουκρανία. 

Βέβαια, για να είμαστε δίκαιοι, ακόμα τουλάχιστον, τις διάφορες νόσους και ιούς δεν τις έχει αποδώσει στον πόλεμο, όμως μέχρι τον Οκτώβριο που θα  φύγουν οι τουρίστες και θα εμφανιστούν καινούργιες πανδημίες, κανείς δεν ξέρει. Όσο δε αφορά την “μαλακία”, θα την εξετάσουμε ευθύς αμέσως. 

Για την αύξηση των τιμών της βενζίνης, του φυσικού αερίου κλπ φταίει ο πόλεμος μας λένε. Όμως οι αυξήσεις στα τιμολόγια ενέργειας είχαν ξεκινήσει από τον περασμένο Αύγουστο που δεν υπήρχε τότε ούτε υποψία πολέμου. Όχι λοιπόν κύριοι της ΝΔ, δεν φταίει ο πόλεμος για τις αυξήσεις στην ενέργεια.

Φταίει η εμμονική σας  προσκόλληση στην “πράσινη ανάπτυξη”, το βιαστικό κλείσιμο των λιγνιτορυχείων, η ακριβή ενέργεια από τις ανεμογεννήτριες των πολυεθνικών,ο φόβος σας για την μη έρευνα και αξιοποίηση των εθνικών ενεργειακών πόρων. Φταίει επίσης το ότι δεν βάζετε πλαφόν στις τιμές και αφήνετε τις εταιρείες να κερδοσκοπούν ασύστολα.

Για τις αυξήσεις στις τιμές βασικών προϊόντων και για τις τυχόν ελλείψεις, φταίει ο πόλεμος που προκάλεσε αύξηση του ρεύματος. Όμως ήδη από τον Μάιο του 2021, με το τελείωμα της μεγάλης καραντίνας, οι τιμές στα ράφια είχαν πάρει τον ανήφορο. Είχαμε πόλεμο και τότε; Όχι βέβαια, αλλά είχαμε και έχουμε την πολιτική που υποστηρίζει τις μεγάλες  αλυσίδες, που ευνοεί τους μεγάλους εις βάρος των μικρών επιχειρήσεων.

Έχουμε την κερδοσκοπία που αφήνεται ανεξέλεγκτη, έχουμε το κλείσιμο των μικρών μαγαζιών που χρωστάνε εκατοντάδες ευρώ και τις ρυθμίσεις στους μεγάλους που χρωστούν χιλιάδες. Όσο για τις ελλείψεις στο σιτάρι πχ, φταίνε οι πολιτικές που μείωσαν την αγροτική παραγωγή και έκαναν την χώρα από εξαγωγό αγροτικών προϊόντων, εισαγωγέα των πάντων.

Όμως και για τις προκλήσεις της Τουρκίας ακούσαμε ότι φταίει ο πόλεμος και οι  γεωπολιτικές ανακατατάξεις που έφερε. Λες και δεν είχαμε παραβιάσεις πριν τον πόλεμο, δεν είχαμε εμπρηστική ρητορική και “γράψιμο” όλων των διεθνών συνθηκών. Όχι κύριοι της ΝΔ, για την προκλητικότητα των Τούρκων ευθύνεστε εσείς και οι προκάτοχοί σας που την ανέχεστε. Εσείς που αγοράζετε οπλικά συστήματα (ορθώς) αλλά αμύνεστε με χειροκροτήματα στο Κογγρέσο και κλαψιάρικα διαβήματα.

Στο τέλος θα μας πείτε ότι και για την εγκληματικότητα και την λαθρομετανάστευση φταίει ο πόλεμος. Γιατί να μην το ακούσουμε και αυτό; Όμως όχι κύριοι της ΝΔ, για την εγκληματικότητα φταίει η ατιμωρησία του νόμου, το χάιδεμα των “ευπαθών” ομάδων, η έλλειψη αστυνόμευσης. Για την λαθρομετανάστευση φταίνε οι πολιτικές των ανοιχτών συνόρων, το μοίρασμα αφειδώς του πολιτικού ασύλου, το χάρισμα της ιθαγένειας μέσω.. εξετάσεων που εσείς πρώτοι εφαρμόσατε.

Αφήστε λοιπόν τα παραμύθια. Δεν φταίει ο πόλεμος αλλά οι φιλελεύθερες οικονομικές πολιτικές σας, η εξάρτηση από τα ξένα κέντρα εξουσίας, η φοβισμένη διπλωματία σας και η αντιγραφή από την αριστερά μιας κοινωνικής μηχανικής σοβιετικού τύπου.

Απέναντι σε όλα αυτά, το Εθνικό Κόμμα Έλληνες προτείνει την επιστροφή στην Εθνική οικονομία, την πολιτική της αυτάρκειας στα βασικά προϊόντα, την ενεργειακή ανεξαρτησία μέσω της εξόρυξης των εθνικών κοιτασμάτων λιγνίτη και φυσικού αερίου. Προτείνει μια ανεξάρτητη πολιτική με ισχυρή Εθνική Άμυνα. Προτείνει μια κοινωνική πολιτική χωρίς χαράτσια τύπου ΕΝΦΙΑ, φόρο επιτήδευματος και ρήτρες αναπροσαρμογής. Προτείνει την εφαρμογή των νόμων προς όλους και το κλείσιμο των συνόρων απέναντι στην ανεξέλεγκτη μετανάστευση.

Να είστε δε σίγουροι πως στις επόμενες εκλογές, όποτε και αν γίνουν, ο λαός θα θυμηθεί και την “νόσον” αλλά και θα τιμωρήσει την “μαλακίαν”.

