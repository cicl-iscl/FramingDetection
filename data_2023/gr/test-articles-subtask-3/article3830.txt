Ο Πολάκης βρίζει δημοσίως συνδικαλιστή γιατρό: 'Είσαι κομπλεξικός και ιδεολογικός στόκος' - Δυσφορία στην Κουμουνδούρου

Μετά την προκλητική του τοποθέτηση σε ανάρτηση του επίκουρου καθηγητή Δημόσιας Υγείας Θεόδωρου Λύτρα, όπου για άλλη μία φορά "χάιδεψε" τους αντιεμβολιαστές, ο βουλευτής του ΣΥΡΙΖΑ Παύλος Πολάκης απάντησε με ανάρμοστο τρόπο σε ανάρτηση του νευροχειρουργού, συνδικαλιστή γιατρού δραστήριου στο Twitter και Διευθυντή στο Γενικό Νοσοκομείο Νίκαιας - Πειραιά, Πάνου Παπανικολάου, ο οποίος κατηγόρησε τον ΣΥΡΙΖΑ για "διγλωσσία" στο θέμα των εμβολίων.

Συγκεκριμένα, ο κ. Παπανικολάου άφησε αιχμές ότι η διφορούμενη στάση του ΣΥΡΙΖΑ απέναντι στο θέμα της αποτελεσματικότητας των εμβολίων είναι σκόπιμη, με ανοχή μάλιστα του Αλέξη Τσίπρα, καθώς το κόμμα της αξιωματικής αντιπολίτευσης δεν θέλει "να χαρίσει τους ψέκες στην δεξιά".

Ο βουλευτής του ΣΥΡΙΖΑ δεν άργησε να απαντήσει, και κατηγόρησε τον κ. Παπανικολάου ότι "ξεπλένει" τον Θάνο Πλεύρη και την Μίνα Γκάγκα, ενώ δεν παρέλειψε να καταφερθεί και προσωπικά εναντίον του, χαρακτηρίζοντας τον βαθιά "κομπλεξικό και απερίγραπτο ιδεολογικό στόκο"!

Η αντιεμβολιαστική απάντηση στον Λύτρα

Υπενθυμίζεται πως ο Παύλος Πολάκης, σε μία προκλητική τοποθέτηση κάτω από την ανάρτηση του καθηγητή Θεόδωρου Λύτρα για την έρευνά του σχετικά με τις ΜΕΘ και τους νεκρούς από κορονοϊό, χάιδεψε για άλλη μια φορά τους αντιεμβολιαστές, και αναρωτιόταν γιατί κάποιος πρέπει να νοσεί βαριά αφού έχει ήδη εμβολιαστεί, μιας και το εμβόλιο "είναι τρομερά αποτελεσματικό να προφυλάσσει από την βαριά νόσο".

"Δεν έτυχε, ΔΕΝ πέτυχε" ανέφερε χαρακτηριστικά ο κ. Πολάκης.

Ο κ. Λύτρας δεν άφησε αναπάντητη την παρέμβαση του κ. Πολάκη, υπενθυμίζοντας πως ο ρόλος του εμβολίου είναι να προστατέψεις όσους νοσήσουν από τη βαριά νόσηση, και πως ακόμα και αν κάποιοι έχουν βαριά συμπτώματα, οι εμβολιασμένοι που πεθαίνουν είναι πολύ λιγότεροι σε σχέση με τους ανεμβολίαστους.

Δυσφορία στην Κουμουνδούρου, άδειασμα από Ξανθό

Η στάση του Π. Πολάκη έφερε για ακόμη μια φορά τον ΣΥΡΙΖΑ σε θέση απολογούμενου, την ώρα που η κυβέρνηση ήρθε σε δύσκολη θέση μετά τη δημοσίευση του δεύτερου μέρους της έρευνας των καθηγητών Λύτρα και Τσιόδρα για τη θνητότητα των διασωληνωμένων εντός και εκτός ΜΕΘ.

Η "Καθημερινή" κάνει λόγο για δυσφορία στα ανώτατα κλιμάκια της Κουμουνδούρου, η οποία ωστόσο δεν του εκφράστηκε επισήμως από την ηγεσία της κοινοβουλευτικής ομάδας.

Ηχηρό όμως ήταν το άδειασμα από τον συμπατριώτη του στην Κρήτη και πρώην "συγκάτοικο" στην ηγεσία του υπουργείου Υγείας Ανδρέα Ξανθό.

Ο κ. Ξανθός προκλήθηκε από τον Υπουργό Υγείας Θάνο Πλεύρη ο οποίος με παρέμβασή του στην Επιτροπή Κοινωνικών Υποθέσεων του κοινοβουλίου κάλεσε τον ΣΥΡΙΖΑ να τοποθετηθεί για διαδικτυακή αντιπαράθεση του κ. Πολάκη με τον καθηγητή Θεόδωρο Λύτρα αναφορικά με τα πραγματικά συμπεράσματα της μελέτης του δεύτερου.

"Τα εμβόλια προστάτευσαν από τη βαριά νόηση. Αυτοί που νόσησαν βαριά είναι ανεμβολίαστοι. Αυτά λέει ο κ. Λύτρας. Εδώ θα πάρετε θέση κύριοι του ΣΥΡΙΖΑ. Γιατί έρχεται ο κ. Πολάκης και του λέει του κ. Λύτρα πως δεν είχε απολύτως κανένα νόημα η μαζική επιστημονική υστερία να εμβολιαστούν αυτές οι ηλικίες. Πείτε ευθέως. Είναι αυτή η θέση του ΣΥΡΙΖΑ;" ανέφερε χαρακτηριστικά ο κ. Πλεύρης απευθυνόμενος προς την αξιωματική αντιπολίτευση. Αντιδρώντας ο κ. Ξανθός φώναξε από τα έδρανα "Όχι! Δεν είναι αυτή η θέση του ΣΥΡΙΖΑ. Το έχουμε πει χίλιες φορές".
