Τσίπρας: Η επίθεση στο δημόσιο πανεπιστήμιο έχει βασικό όχημα την κατάργηση των δημοκρατικών δομών και τη μετατροπή του σε ιδιωτική εταιρεία

«Όλοι διαφωνούν με το νομοσχέδιο για την Ανώτατη Εκπαίδευση. Σύγκλητοι, Σύνοδος Πρυτάνεων, Σύλλογοι καθηγητών, φοιτητές, 1000 ξένοι επιστήμονες και 1000 πανεπιστημιακοί από όλη την Ελλάδα υπογράφουν επιστολές για την απόσυρσή του, μόνο ο κ. Μητσοτάκης και η κ. Κεραμέως συμφωνούν» τόνισε ο Αλέξης Τσίπρας, δεσμευόμενος «να αποκρούσουμε την επίθεση, να αποκαταστήσουμε το αυτοδιοίκητο, να διπλασιάσουμε πόρους και ανθρώπινο δυναμικό» υποσχέθηκε.

«Επιχειρείται επίθεση απέναντι στο δημόσιο πανεπιστήμιο που έχει ως βασικό όχημα την κατάργηση των δημοκρατικών του δομών και τη μετάλλαξη του ακαδημαϊκού και αντιπροσωπευτικού Πανεπιστημίου σε ένα Πανεπιστήμιο που προσομοιάζει σε ιδιωτική εταιρεία» υπογράμμισε, σημειώνοντας ότι το παραπάνω γίνεται «σε μια περίοδο που η ακρίβεια είναι το μεγαλύτερο ζήτημα που απασχολεί νοικοκυριά και επιχειρήσεις, σε μια περίοδο έντονων γεωπολιτικών κρίσεων και εντάσεων στην περιοχή, σε μια περίοδο που είναι κοινό μυστικό ότι ο κ. Μητσοτάκης ψάχνει να βρει την ημερομηνία των εκλογών αμέσως μετά το τέλος του καλοκαιριού».

Συμφωνα με το Αλ. Τσίπρα, ο πρωθυπουργός «έρχεται να επισπεύσει την εκλογική διαδικασία όχι γιατί ανταποκρίνεται στο αίτημα που εμείς θέσαμε εδώ και έξι μήνες, αλλά διότι βρίσκεται μπροστά στα μεγάλα συσσωρευμένα αδιέξοδα που η ίδια η πολιτική του έχει δημιουργήσει και έχει μεγεθύνει», καθώς «στο ‘93 και από θέση οφσάιντ επιχειρεί να θέσει επί τάπητος πλαίσιο συνολικής αποδόμησης και αλλαγής κανόνων που διέπουν το δημόσιο πανεπιστήμιο»», ενώ χαρακτήρισε «ύποπτο και το γεγονός ότι για άλλη μια φορά επιχειρείται δομική αλλαγή στο πλαίσιο λειτουργίας του δημόσιου πανεπιστημίου χωρίς να υπάρχει η ελάχιστη διαβούλευση με τους λειτουργούς του».
