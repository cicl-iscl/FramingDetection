Πολυτεχνείο: Βαρύ κατηγορητήριο για 21χρονη μετά από τις μολότοφ στο κέντρο της Πάτρας

Στη Δικαιοσύνη οδηγούνται σήμερα οι τέσσερις συλληφθέντες για συμμετοχή στα επεισόδια που σημειώθηκαν χθες στην Πάτρα, κατά τη διάρκεια της πορείας για την Επέτειο του Πολυτεχνείου.

Πιο συγκεκριμένα, σύμφωνα με πληροφορίες του tempo24, αρχικά προσήχθησαν στην Αστυνομική Διεύθυνση Αχαΐας 8 άτομα, που είχαν εντοπιστεί από τις δυνάμεις των ΜΑΤ. Από τις 8 προσαγωγές, οι 4 μετατράπηκαν σε συλλήψεις.

Σοβαρές κατηγορίες για 21χρονη που συνελήφθη

Πρόκειται για μια κοπέλα 21 ετών και τρεις άνδρες ηλικίας 23, 22 και 19 ετών, που δηλώνουν φοιτητές του Πανεπιστημίου Πατρών. Οι σοβαρότερες κατηγορίες αφορούν την 21χρονη, καθώς της έχουν αποδοθεί κατηγορίες σε βαθμό κακουργήματος, για κατοχή εκρηκτικών υλών, συμμετοχή σε διατάραξη κοινής ειρήνης και αντίσταση κατά της αρχής.

Οι κατηγορίες που βαρύνουν τους υπόλοιπους είναι πλημμεληματικού χαρακτήρα και αφορούν σε συμμετοχή σε διατάραξη κοινής ειρήνης και αντίσταση κατά της αρχής.

«Βροχή» από μολότοφ

Να σημειωθεί πως από την έρευνα που διεξήχθη διαπιστώθηκε πως το βράδυ της Πέμπτης επί της οδού Κορίνθου ρίχθηκαν 40 συνολικά βόμβες μολότοφ, αρκετές από τις οποίες ήταν συνδεδεμένες με γκαζάκια και κροτίδες.

Τα επεισόδια στην Πάτρα σημειώθηκαν λίγο πριν από τις 8:00 χθες το βράδυ στο κέντρο της Πάτρας, όταν ομάδα ατόμων που συμμετείχαν στην πορεία για την επέτειο του Πολυτεχνείου, η οποία είχε ξεκινήσει από το πρώην παράρτημα του Πανεπιστημίου, εκτόξευσε βόμβες μολότοφ εναντίον των αστυνομικών δυνάμεων.
