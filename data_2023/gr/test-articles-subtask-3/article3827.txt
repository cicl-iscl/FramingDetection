«Φράουλες και...ανοησία» 

Προχθές, στην εφημερίδα «Αυγή» των 700 αναγνωστών, μια γυναίκα αρθρογράφος, έγραψε ένα άρθρο με τίτλο «Φράουλες και αίμα στην Πολυτεχνειούπολη» παραπέμποντας στα γεγονότα που συνέβησαν στο πανεπιστήμιο Columbia τον Απρίλιο του 1968, κατά τη διάρκεια της φοιτητικής εξέγερσης. (Εξ ου και ο ειρωνικός τίτλος του άρθρου μου.) Προφανώς, η αρθρογράφος, συγκρίνει τα όσα διαδραματίστηκαν στη φοιτητική εστία Ζωγράφου με τα όσα έγιναν τότε στο πανεπιστήμιο Columbia. Μετά να μην απορούν γιατί η «Αυγή» πουλά μόνον 700 φύλλα. Και πολλά είναι!

Το άρθρο, που το έγραψε γυναίκα, το ξανατονίζω, αντιμετωπίζει με μια ειρωνεία τη γυναίκα αστυνομικό που δέχτηκε επίθεση με κατσαβίδι από έναν διακινητή ναρκωτικών, μια ειρωνεία με έντονο το στοιχείο του σεξισμού. Προφανώς, η αρθρογράφος πίσω από την ασφάλεια του υπολογιστή της, αδυνατεί να συλλάβει τους κινδύνους που διατρέχουν άλλες γυναίκες που, για 800 ευρώ, αγωνίζονται για τη δική μας και τη δική της ησυχία.

Εννοείται πως σε όλο το κείμενο δεν υπάρχει λέξη για την κατάληψη ενός ολόκληρου ορόφου της φοιτητικής εστίας από εξωπανεπιστημιακούς με παραβατικές συμπεριφορές του κοινού ποινικού δικαίου. Άρα αυτό που μένει είναι η εισβολή της ΕΛΑΣ, οι πυροβολισμοί και οι καταστροφές που προκλήθηκαν από την επιχείρηση της Αστυνομίας.

Οπότε η αρθρογράφος της «Αυγής» εύλογα διερωτάται: «Τί θα ακολουθήσει; Συλλήψεις, εξορίες, βασανιστήρια και τανκ; Ντροπή, ντροπή, γιατί πριν από μερικά χρόνια είχαμε Δημοκρατία. Τώρα δεν έχουμε. Έχουμε κοινοβουλευτική δικτατορία.» Λόγος παραληρηματικός, σκέψη απλοϊκή, καμιά επαφή με την πραγματικότητα, καθώς η κυρία έχει κατασκευάσει μια δική της πραγματικότητα και σε αυτήν αναφέρεται και αυτήν καταγγέλλει.

Στο ίδιο μήκος κύματος και οι κύριοι Τζανακόπουλος και Σπίρτζης. Καταγγέλλουν την ΕΛΑΣ, χωρίς να αναφερθούν καθόλου στον λόγο για τον οποίον έγινε η επιχείρηση. Προφανώς, θεωρούν πως είναι φυσιολογικό σε φοιτητική εστία, ένας ολόκληρος όροφος να έχει μετατραπεί σε στέκι διακίνησης ναρκωτικών από άτομα που ενέχονται σε απαγωγές και σε βιασμούς. Ας ρωτήσει ο κ. Τζανακόπουλος τον αδερφό του που διδάσκει στην Οξφόρδη αν συμβαίνουν τέτοια πράγματα εκεί.

Στον ΣΥΡΙΖΑ δεν έχουν καταλάβει ακόμα πως με αυτές τις πολιτικές αποκόπτονται από τους πολίτες που επιβάλλεται να προσεταιριστούν, αν θέλουν να ξανακυβερνήσουν. Όταν η εφημερίδα «Αυγή», οι κύριοι Τζανακόπουλος και Σπίρτζης υποστηρίζουν την κραυγαλέα ανομία, τότε η Νέα Δημοκρατία μπορεί να κοιμάται ήσυχη. Έχει βρει τους χορηγούς της.

Δε θα τεκμηριώσω θεωρητικά το αλισβερίσι της ριζοσπαστικής Αριστεράς με κάποιους ποινικούς, ούτε το πώς και το πότε ξεκίνησε. Τους μόνους που λυπάμαι γι΄ αυτή την κάλυψη που τους προσφέρουν κάποια στελέχη του ΣΥΡΙΖΑ, είναι τον Α. Τσίπρα που προσπαθεί να προσεγγίσει τους κυρ—Παντελήδες και τους δύσμοιρους γεφυροποιούς, παλιούς και νέους, που προσπαθούν να γεμίσουν στάλα - στάλα την καρδάρα, αλλά οι κάθε λογής Τζανακόπουλοι με μια κλωτσιά την αδειάζουν.
