ΥΠΟΚΛΟΠΕΣ - Γ. ΤΣΙΠΡΑΣ - Σανίδα σωτηρίας με «κοριούς» στην άμυνα 

Στις πολιτικές ζαριές με την Εθνική Άμυνα και τις Ένοπλες Δυνάμεις αναζητά τη ρελάνς για τις υποκλοπές ο ΣΥΡΙΖΑ, μετά τα απανωτά πλήγματα στο αντιπολιτευτικό αφήγημα που επέφερε η δημόσια απόκλιση από την κομματική γραμμή τριών στελεχών του.

Μετά το μπούλινγκ στον Γάλλο Πρέσβη για κατάργηση της αμοιβαίας αμυντικής συμφωνίας, στο προεκλογικό μπλέντερ του ΣΥΡΙΖΑ, προστέθηκαν οι … «κοριοί» τους οποίους τριάντα μέλη της κοινοβουλευτικής ομάδας του, με επικεφαλής τον τομεάρχη Άμυνας του κόμματος, Γιώργο Τσίπρα, ψάχνουν στο Πεντάγωνο και στη Γενική Διεύθυνση Αμυντικών Εξοπλισμών και Επενδύσεων.

Η προσπάθεια του σκιώδους «υπουργού Άμυνας» του ΣΥΡΙΖΑ είναι προφανές ότι αποσκοπεί στο να δώσει πολιτικό σφυγμό στην κομματική στρατηγική. Στρατηγική που σύμφωνα με στελέχη της πλειοψηφίας συνθλίβεται στις μυλόπετρες των επικοινωνιακών αυτογκόλ και της εισαγωγής στη δημόσια σφαίρα της νομοθετικής πρωτοβουλίας της κυβέρνησης για την ΕΥΠ.

Με αυτήν την επιδίωξη κατά τη γαλάζια ανάγνωση βγάζει μπροστά τις λίστες των παρακολουθήσεων. Στην επίκαιρη ερώτηση προς τον υπουργό Εθνικής Άμυνας, Νίκο Παναγιωτόπουλο, ο κ. Γιώργος Τσίπρας επιστρατεύει μια ευφάνταστη όσο και πολιτικά, λειψή, τεκμηρίωση.

Ο τομεάρχης Άμυνας της αξιωματικής αντιπολίτευσης υποστηρίζει ότι η λίστα που περιλαμβάνει τα ονόματα του υφυπουργού Εθνικής Άμυνας Νίκου Χαρδαλιά αλλά και του διευθυντή της Γενικής Διεύθυνσης Αμυντικών Εξοπλισμών και Επενδύσεων (ΓΔΑΕΕ), αντιναυάρχου Αριστείδη Αλεξόπουλου, δεν έχει διαψευστεί από επίσημα χείλη αλλά επιβεβαιώνεται από άλλα δημοσιεύματα. Το στέλεχος του ΣΥΡΙΖΑ που στη θητεία του χρεώνεται με εθνικά, αδιανόητες, αποστροφές όπως για την άμυνα της χώρας που «δεν είναι αυτοσκοπός» ή ότι η καταγραφή του 2020 στον Έβρο δεν αφορούσε στην εισβολή μεταναστών αλλά «μαζικής εισόδου», φτάνει στο σημείο να εγείρει «ζητήματα εθνικής ασφάλειας και ενδεχόμενης κατασκοπείας».

Σε αυτήν την προσπάθεια ο βουλευτής του ΣΥΡΙΖΑ, που δεν έχει διστάσει να καταφερθεί εναντίον αρθρογράφου των Financial Times διατυπώνοντας δημόσια την ασύλληπτη κατηγορία ότι η συγγραφή διθυραμβικού δημοσιεύματος για την Ελλάδα έγινε υπό την επήρεια ναρκωτικών, καταφέρνει να βάλει ακόμη ένα πολιτικό αυτογκόλ.

Ο Γιώργος Τσίπρας επικαλείται την αναφορά του Νίκου Παναγιωτόπουλου περί «ελβετικού τυριού», λησμονώντας ότι ήταν η απάντηση στην πρωτοφανή κίνηση βουλευτή του ΣΥΡΙΖΑ, να παρουσιάσει τη διάταξη δυνάμεων σε νησί του Αιγαίου με την επίκληση μάλιστα πληροφορίας από αξιωματικό του Ελληνικού Στρατού.

Το πολιτικό πάτημα που βρίσκει ο βουλευτής του ΣΥΡΙΖΑ εδράζεται στη διαπίστωση ότι το Υπουργείο Εθνικής Άμυνας δεν έχει προβεί σε καμιά σχετική ανακοίνωση για το δημοσίευμα. Καταλήγει δε στην εκτίμηση ότι «ούτε φαίνεται να έχουν κινηθεί διαδικασίες εξακρίβωσης», παραβλέποντας τον τρόπο λειτουργίας των Ενόπλων Δυνάμεων.

Η ένταξη της συγκεκριμένης επίκαιρης ερώτησης στον κοινοβουλευτικό έλεγχο, θα είναι μια καλή ευκαιρία για εξηγήσεις από την αξιωματική αντιπολίτευση. Κυρίως για τις απειλές ότι ο ΣΥΡΙΖΑ θα ανατινάξει μια εθνική επιτυχία όπως είναι η αμοιβαία αμυντική συμφωνία με τη Γαλλία, εάν δεν υπάρξει ελληνική προστιθέμενη αξία.

Και σε αυτό το πλαίσιο, ο Γιώργος Τσίπρας, θα κληθεί να απαντήσει εάν δεν συμφωνήσει η Γαλλία, αυτό σημαίνει ότι δεν θα παραληφθούν τα υπόλοιπα μαχητικά Rafale ή ότι οι φρεγάτες Belharra θα μείνουν μισοχτισμένες στα ναυπηγεία;
