Μαθητική παρέλαση στην Αθήνα -Οι δηλώσεις των επισήμων

Στο χρέος της Πολιτείας να διδάξει στη νέα γενιά το ένδοξο παρελθόν της χώρας αναφέρθηκε η υπουργός Παιδείας και Θρησκευμάτων, Νίκη Κεραμέως, στις δηλώσεις της μετά το πέρας της μαθητικής παρέλασης στο κέντρο της Αθήνας.

Η μαθητική παρέλαση στην Αθήνα ολοκληρώθηκε με λαμπρότητα και χειροκρότημα.

«Με μεγάλη υπερηφάνεια και συγκίνηση παρακολουθήσαμε τα παιδιά μας, τις μαθήτριες και τους μαθητές, να παρελαύνουν τιμώντας την ιστορική αυτή ημέρα. Την ημέρα του μεγάλου "ΟΧΙ" κατά του εισβολέα, ημέρα που τιμούμε τον αγώνα κατά του φασισμού και του ναζισμού, τον αγώνα των προγόνων μας για να είμαστε όλοι εμείς σήμερα ελεύθεροι», σημείωσε η υπουργός Νίκη Κεραμέως.

Κεραμέως, Πατούλης, Μπακογιάννης, στην παρέλαση

«Είναι χρέος μας να διδάσκουμε στα παιδιά μας το ένδοξο παρελθόν, να τους διδάσκουμε πόσο αγωνίστηκαν οι πρόγονοί μας για να είμαστε σήμερα εμείς ελεύθεροι. Διδάσκοντας ακριβώς το ένδοξο παρελθόν, επιδιώκουμε ένα καλύτερο παρόν και οραματιζόμαστε ένα ακόμη πιο ελπιδοφόρο μέλλον», κατέληξε η κ. Κεραμέως.

Από την πλευρά του, ο περιφερειάρχης Αττικής, Γιώργος Πατούλης, υπογράμμισε: «Ογδόντα δύο χρόνια πέρασαν από το μεγάλο, ιστορικό ΟΧΙ της Ελλάδος απέναντι στους κατακτητές. Το ίδιο ΟΧΙ θα το πει όποτε χρειαστεί ξανά, διότι έχουμε τον περήφανο στρατό μας, αλλά πάνω από όλα τους νέους μας, οι οποίοι ξέρουν -και το απέδειξαν με τη σημερινή παρέλαση- να βρίσκονται κοντά στις αξίες αλλά κυρίως με υπερηφάνεια απέναντι στους προγόνους μας, που θυσιάστηκαν για να είμαστε ελεύθεροι».

Ο δήμαρχος Αθηναίων, Κώστας Μπακογιάννης, σε δηλώσεις του, έκανε λόγο για μία «σκυταλοδρομία από γενιά σε γενιά» που τονίζει όσα μας ενώνουν. «Χαρά, ενθουσιασμός, συγκίνηση και υπερηφάνεια για τα παιδιά που έκαναν σήμερα παρέλαση και κράτησαν ψηλά τη σημαία», επεσήμανε ο κ. Μπακογιάννης και πρόσθεσε: «Είναι μία σκυταλοδρομία από γενιά σε γενιά, αποδεικνύεται στην πράξη ότι όλα αυτά που μας ενώνουν είναι πολύ περισσότερα από εκείνα τα λίγα που μας χωρίζουν».
