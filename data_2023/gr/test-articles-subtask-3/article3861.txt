Θεωρείο: Αλλαγές στο Πεντάγωνο

Μια σημαντική αλλαγή θα σημειωθεί άμεσα στο Πεντάγωνο και δεν θα περάσει απαρατήρητη. Σύμφωνα με πληροφορίες, θα απομακρυνθεί ο διευθυντής του υπουργού Νίκου Παναγιωτόπουλου, Αθαν. Βάλαρης, ο οποίος θα μετακινηθεί στο πολιτικό του γραφείο στην Καβάλα. Πρόκειται για κίνηση που επιβλήθηκε από ψηλά και όπως μαθαίνω, δεν δυσαρέστησε κανέναν σοβαρό άνθρωπο, ένστολο ή μη.

Παγίδα στον Μητσοτάκη

Εμπειρα στελέχη από τις Βρυξέλλες τις τελευταίες ημέρες έλεγαν πως η Ολλανδή ευρωβουλευτής Σόφι ιντ Φελντ, επικεφαλής της έρευνας της PEGA στην Ελλάδα, έκανε κάτι που μοιάζει σαν να στήνει παγίδα στον Μητσοτάκη. Συγκεκριμένα, το πόρισμα που θα καταθέσει για τις υποκλοπές στη χώρα μας –σημαντική λεπτομέρεια: θα πρόκειται για το δικό της πόρισμα και όχι για το τελικό– θα είναι, όπως έγινε γνωστό, έτοιμο σε περίπου τρεις μήνες. Πρακτικά αυτό σημαίνει, όπως τόνιζαν τα έμπειρα στελέχη που σας έλεγα, ότι το θέμα των παρακολουθήσεων θα αναζωπυρωθεί περίπου τον Μάρτιο, δηλαδή μια ανάσα από τις εθνικές εκλογές.

Στροφή

Την ώρα που η αξιωματική αντιπολίτευση «σηκώνει» το θέμα των υποκλοπών με κάθε τρόπο, το πρώτο θύμα των παρακολουθήσεων που ήρθε στο φως της δημοσιότητας, ο Νίκος Ανδρουλάκης, έχει χαμηλώσει τους τόνους. Χαρακτηριστικό είναι πως την ώρα που ο ΣΥΡΙΖΑ έλεγε πως το νομοσχέδιο για τις αλλαγές στην ΕΥΠ «νομιμοποιεί τις παρακολουθήσεις», ο πρόεδρος του ΠΑΣΟΚ δήλωνε (Mega) ότι το νομοσχέδιο είναι «ικανοποιητικό σε πάρα πολλά σημεία», αν και υπογράμμισε πως διαφωνεί με την ενημέρωση του παρακολουθούμενου μετά μία τριετία, λέγοντας ότι πρέπει να είναι άμεση.

Προσοχή

Επειδή σας έλεγα και τις προάλλες πως το θέμα της ΕΥΠ είναι ευαίσθητο και δεν πρέπει να ξεχνάμε πως οι αρμοδιότητες της Υπηρεσίας δεν είναι αυτές για τις οποίες απασχολεί την επικαιρότητα, αλλά κυρίως θέματα εθνικής ασφαλείας, θα πρέπει να υπάρξει μια ψυχραιμία. Και η παρέλευση της τριετίας για… ενημέρωση είναι σωστό μέτρο και εξηγούμαι: Κάποιος πράκτορας στον Εβρο που δρα υπέρ της Τουρκίας πρέπει να παρακολουθείται; Η απάντηση είναι προφανής και είναι ναι. Αυτός θα πρέπει να μάθει τον λόγο παρακολούθησής του; Η απάντηση είναι πάλι προφανής και είναι όχι. Συνεπώς, ψυχραιμία. Δεν μπορεί στη χοάνη της τρέχουσας επικαιρότητας να διαλυθούν οι μυστικές υπηρεσίες της χώρας, που επαναλαμβάνω πως έχουν πολύ σοβαρές δουλειές να κάνουν και όχι, βεβαίως, να παρακολουθούν πολιτικά πρόσωπα.
