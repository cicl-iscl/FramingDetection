Πούτιν: «Ανόητες» οι κυρώσεις, γίνονται μπούμερανγκ για τη Δύση

Κατηγόρησε τις ΗΠΑ ότι θεωρούν πως ο υπόλοιπος κόσμος είναι η «αυλή» τους και πως μεταχειρίζονται άλλα κράτη ως «αποικίες». 
Σκληρή γλώσσα χρησιμοποίησε ο Ρώσος πρόεδρος Βλαντίμιρ Πούτιν για τις χώρες της Δύσης, μιλώντας στο Παγκόσμιο Οικονομικό Φόρουμ της Αγίας Πετρούπολης. 

Με τον πόλεμο στην Ουκρανία να έχει ξεπεράσει τις 110 μέρες, και τις ΗΠΑ και τους συμμάχους τους να έχουν επιβάλει σειρά κυρώσεων προς τη Μόσχα, ο Πούτιν κατηγόρησε τις Ηνωμένες Πολιτείες πως έφτασαν στο σημείο να θεωρούν τους εαυτούς τους ως «θεούς» στον πλανήτη Γη, που δεν έχουν καθήκοντα, παρά μόνο συμφέροντα. Υποστήριξε επίσης ότι οι ΗΠΑ πιστεύουν πως ο υπόλοιπος κόσμος είναι η «αυλή» τους και πως μεταχειρίζονται άλλα κράτη ως «αποικίες». 

Αφού κήρυξε το τέλος «της εποχής του μονοπολικού κόσμου», δήλωσε ότι «τίποτε δεν θα είναι πλέον όπως παλιά» στη διεθνή πολιτική σκηνή. Εξάλλου, έστειλε μήνυμα προς την Ευρωπαϊκή Ένωση, λέγοντας πως «έχει χάσει πλήρως την κυριαρχία της και οι ελίτ της χορεύουν με βάση τη μελωδία κάποιου άλλου, βλάπτοντας τον πληθυσμό της. Τα πραγματικά συμφέροντα των Ευρωπαίων και των ευρωπαϊκών επιχειρήσεων αγνοούνται εντελώς και παραμερίζονται».

«Έχουν πλήξει τις δικές τους οικονομίες»
Συνεχίζοντας στο ίδιο πνεύμα, χαρακτήρισε τις κυρώσεις ως «απερίσκεπτες» και «παράλογες» που είχαν σκοπό «να συντρίψουν» τη ρωσική οικονομία. Υποστήριξε πως ήδη η Ρωσία ξεπέρασε τις κυρώσεις, τονίζοντας πως δεν επαληθεύτηκαν οι ζοφερές προβλέψεις για την οικονομία της χώρας του. 

Αντίθετα, υποσημείωσε ότι ουσιαστικά οι κυρώσεις έχουν φέρει σε δυσχερή θέση τις ΗΠΑ και την Ευρώπη που τις επέβαλαν. Ειδικότερα ανέφερε ότι οι Ευρωπαίοι ηγέτες έχουν «καταφέρει ένα σοβαρό πλήγμα» στις δικές τους οικονομίες, επισημαίνοντας ότι παρατηρείται επιδείνωση των κοινωνικών και οικονομικών ζητημάτων στη «γηραιά ήπειρο». Την ίδια στιγμή, στις ΗΠΑ καταγράφονται αυξήσεις στις τιμές των αγαθών, των τροφίμων της ενέργειας και των καυσίμων.

Το βιοτικό επίπεδο των Ευρωπαίων πέφτει και οι επιχειρήσεις τους χάνουν την ανταγωνιστικότητά τους, τόνισε επίσης ο Ρώσος πρόεδρος, υποστηρίζοντας πως αυτό θα έχει μακροπρόθεσμες συνέπειες σε ολόκληρη την Ευρώπη. Προειδοποίησε μάλιστα πως η συστηματική οικονομική παρακμή στην ευρωπαϊκή οικονομία θα επιδεινώσει τα σημαντικά προβλήματα που υπάρχουν στις δυτικές κοινωνίες.

Συνεργασίες με άλλες χώρες
Εξάλλου, ισχυρίστηκε πως η Ρωσία «αναγκάστηκε» να προχωρήσει σε «ειδική επιχείρηση» στην Ουκρανία, κάνοντας λόγο για μια δύσκολη αλλά αναγκαία απόφαση. Υποστήριξε πως οι ρωσικές δυνάμεις υπερασπίζονται τα δικαιώματα της χώρας για ασφάλεια και πως η στρατιωτική επιχείρηση έχει σκοπό να υπερασπιστεί τον λαό του Ντονμπάς.

Απέστειλε μήνυμα με αποδέκτη τη Δύση, πως η Μόσχα θα «επεκτείνει» τη συνεργασία της με άλλες χώρες («με όλους όσοι ενδιαφέρονται», είπε χαρακτηριστικά), σημειώνοντας ότι υπάρχουν τόσα πολλά κράτη που θέλουν να συνεργαστούν με τη Ρωσία που αντιστοιχούν σε έναν «συντριπτικό αριθμό ανθρώπων πάνω στον πλανήτη». Πάντως, απέφυγε να κατονομάσει αυτά τα κράτη. 

