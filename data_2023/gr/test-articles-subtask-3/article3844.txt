ΣΥΡΙΖΑ - ΠΣ: Αποδομεί σημείο προς σημείο την αισιοδοξία Μητσοτάκη μετά τη συνάντηση με Σολτς

Με 8 ρητορικά ερωτήματα σχολιάζει ο ΣΥΡΙΖΑ - ΠΣ τη συνάντηση του Κυριάκου Μητσοτάκη με τον Γερμανό καγκελάριο Σολτς, καταρρίπτοντας πλήρως την αισιοδοξία του πρωθυπουργού. Όπως σημειώνει η αξιωματική αντιπολίτευση, «τα τεθωρακισμένα BMP 1 αποσύρονται από τα νησιά χωρίς αντικατάσταση και ο κ. Μητσοτάκης δηλώνει πολύ πιο αισιόδοξος».

Συγκεκριμένα, ο ΣΥΡΙΖΑ-ΠΣ τονίζει ότι «ο κ. Μητσοτάκης δήλωσε σήμερα ότι είναι «πολύ αισιόδοξος» μετά τη συνάντηση με τον Καγκελάριο Σολτς. Αλήθεια από πού προκύπτει αυτή η αισιοδοξία;

Με την ανακοίνωσή του ο ΣΥΡΙΖΑ-ΠΣ σχολιάζει με ειρωνικό ύφος την «αισιοδοξία» που είδε ο πρωθυπουργός κατά τις επαφές του με τον Γερμανό καγκελάριο, ενώ αναδεικνύει τα όσα απίστευτα δήλωσε ο Κ. Μητσοτάκης για τα τεθωρακισμένα που αποσύρονται από τα νησιά, αλλά δεν αντικαθιστώνται, θέμα για το οποίο πιέζει η Άγκυρα εδώ και αρκετό καιρό.

Αναλυτικά η ανακοίνωση του Γραφείου Τύπου του ΣΥΡΙΖΑ-Προοδευτική Συμμαχία:

«Τα τεθωρακισμένα BMP 1 αποσύρονται από τα νησιά χωρίς αντικατάσταση και ο κ. Μητσοτάκης δηλώνει πολύ πιο αισιόδοξος

Ο κ. Μητσοτάκης δήλωσε σήμερα ότι είναι "πολύ αισιόδοξος" μετά τη συνάντηση με τον Καγκελάριο Σολτς.

Αλήθεια από πού προκύπτει αυτή η αισιοδοξία ;

- Από το γεγονός ότι η Γερμανία δεν δέχεται όχι ευρωομόλογο και κοινό δανεισμό για ένα γενναίο πρόγραμμα αντιμετώπισης της κρίσης που έρχεται, αλλά ούτε καν πλαφόν στις τιμές ενέργειας;

- Από το γεγονός ότι, αντί τα τεθωρακισμένα οχήματα Marder να αντικαταστήσουν τα BMP1 που αποσύρονται από τα νησιά, θα τοποθετηθούν στον Έβρο ;

- Από το γεγονός ότι η Γερμανία περιορίζεται σε γενικόλογες και αυτονόητες δηλώσεις για την τουρκική επιθετικότητα χωρίς καμία όχι καταδίκη αλλά ούτε καν κριτική της γείτονος;

- Από την ευθεία σύσταση του Γερμανού Καγκελάριου "να μην γίνονται συγκρίσεις μεταξύ Ουκρανικού και Ανατολικής Μεσογείου";

- Από τη σπουδή της Γερμανίας να πουλήσει υποβρύχια στην Τουρκία;

-Από την αφωνία του Γερμανού Καγκελάριου για το προσφυγικό, για ένα δίκαιο Σύμφωνο για τη Μετανάστευση και το Άσυλο ή τουλάχιστον για την εργαλειοποίηση από την Τουρκία;

- Από την επιμονή της Γερμανίας να αποκλείει την Ελλάδα από τις διεθνείς διασκέψεις για τη Λιβύη την ώρα που η μία τουρκολιβυκή συμφωνία διαδέχεται την άλλη;

- Ή, τέλος, από το γεγονός ότι η μόνη συζήτηση Ελλάδας-Γερμανίας είναι για τον εξοπλισμό της Ουκρανίας και όχι και για μια πρωτοβουλία ειρήνης και τερματισμού της ρωσικής εισβολής στα πρότυπα της πρότασης Ντράγκι;»

Άλλα λόγια ν' αγαπιόμαστε από τη Ν.Δ.

Με τη γνωστή τακτική «άλλα λόγια να αγαπιόμαστε», και προφανή την αμηχανία μπροστά στα ερωτήματα που εγείρονται, η Νέα Δημοκρατία χαρακτηρίζει την ανακοίνωση του ΣΥΡΙΖΑ-ΠΣ «για εσωτερική κατανάλωση»

Όπως αναφέρει, «το “Go back madame Merkel” του 2014 έγινε “Go back mister Scholz” το 2022. Σαν να μην πέρασε μια μέρα. Όλα αυτά βέβαια για το εσωτερικό ακροατήριο. Γιατί στην Ευρώπη καμαρώνουν για τη συμμετοχή τους ως παρατηρητές στους Ευρωπαίους Σοσιαλιστές και επιδεικνύουν καλή διαγωγή για να γίνουν ισότιμα μέλη με τον κ. Σολτς και τους ομόλογούς του».
