28η Οκτωβρίου - Θεσσαλονίκη: Έλαμψαν τα τεθωρακισμένα Marder και τα μαχητικά Rafale - Δείτε βίντεο και φωτογραφίες

Στον ουρανό της Θεσσαλονίκης και το ιστορικό Spitfire MJ755 μαζί με ένα F-16 της Πολεμικής Αεροπορίας

Μεγαλειώδης ήταν και η φετινή στρατιωτική παρέλαση που πραγματοποιήθηκε στη Λεωφόρο Μεγάλου Αλεξάνδρου της Θεσσαλονίκης για την εθνική επέτειο της 28ης Οκτωβρίου, παρουσία της Προέδρου της Δημοκρατίας Κατερίνας Σακελλαροπούλου.

Τα βλέμματα των περίπου 20.000 θεατών της παρέλασης τράβηξαν, μεταξύ άλλων, τα νεοαποκτηθέντα γαλλικής κατασκευής μαχητικά αεροσκάφη Rafale αλλά και τα τεθωρακισμένα οχήματα μάχης πρώτης γραμμής Marder.

Για τα τεθωρακισμένα Marder ήταν άλλωστε η πρώτη φορά που έδωσαν το «παρών» σε στρατιωτική παρέλαση στην Ελλάδα καθώς τα πρώτα εξ αυτών έφτασαν στην Ελλάδα πριν από 11 ημέρες, στις 17 Οκτωβρίου.

Τα ΤΟΜΑ Marder 1Α3, τα οποία παραλαμβάνονται στο πλαίσιο σχετικής συμφωνίας της χώρας μας με την Γερμανία θα προωθηθούν σε Μονάδες του Δ΄ Σώματος Στρατού και συγκεκριμένα στον Έβρο, όπως ανακοίνωσε ο Κυριάκος Μητσοτάκης κατά τη συνέντευξή τύπου με τον Γερμανό καγκελάριο, Όλαφ Σολτς.

Συνολικά η Ελλάδα αναμένέται να παραλάβει 40 ΤΟΜΑ Μarder 1Α3 με σκοπό την αναβάθμιση του αξιόμαχου των Μονάδων του Στρατού Ξηράς, την επαύξηση της μαχητικής τους ισχύος, καθώς και την ενίσχυση της διαλειτουργικότητας των Μονάδων του Μηχανοκίνητου Πεζικού με εκείνες των Τεθωρακισμένων.

Ένδεικτικά της αξίας των συγκεκριμένων τεθωρακισμένων όσα είχε γράψει ο επίτιμος αρχηγός ΓΕΕΘΑ, Μιχάλης Κωσταράκος, όταν είχε αποφασιστεί να αντικαταστήσουν τα παλαιά σοβιετικά τεθωρακισμένα ΤΟΜΑ BMP-1: «Αξιζουν συγχαρητήρια στην πολιτική και στρατιωτική ηγεσία της χώρας, την κυβέρνηση, το ΥΠΕΘΑ, το ΓΕΕΘΑ και το ΓΕΣ για τη απόφαση αντικατάστασης των παλαιών σοβιετικών (Τεθωρακισμένων Οχημάτων Μάχης) ΤΟΜΑ BMP-1, γνωστής περιορισμένης επιχειρησιακής αξίας με νεότερα πΛέον σύγχρονα και αξιόπιστα γερμανικά ΤΟΜΑ Marder, αλλά και την εισαγωγή των νέων γερμανικών ΤΟΜΑ Lynx στον ίδιο ρόλο. Οι αβλεψίες και η παραμέληση του Μηχανοκίνητου Πεζικού για πολλά χρόνια, επιτέλους φαίνεται ότι λαμβανει τέλος. Το θρυλικό παγκοσμίως ελληνικό πεζικό για τις τρομακτικές εφόδους του με τις ξιφολόγχες, τώρα επιτέλους εξοπλίζεται και με τα κατάλληλα Οχηματα Μάχης».

Έσκισαν τους ουρανούς τα Rafale

Εξίσου εντυπωσιακές οι εικόνες με τα Rafale τα οποία εδώ και μερικούς μήνες έχουν ενταχθεί στο δυναμικό της ελληνικής Πολεμικής Αεροπορίας ενώ ξεχωριστή στιγμή ήταν και η κοινή πτήση που έκαναν το θρυλικό αεροσκάφος Spitfire MJ755 μαζί με ένα F-16 της Πολεμικής Αεροπορίας.


Υπενθυμίζεται ότι τα πρώτα έξι Rafale που προσγειώθηκαν τον Ιανουάριο στην 114 Πτέρυγα Μάχης φέρουν όλο τον προηγμένο εξοπλισμό. Τα συστήματα αυτοπροστασίας και το ραντάρ ηλεκτρονικής σάρωσης AESA, που προσφέρει εμβέλεια απείρως μεγαλύτερη των σημερινών δυνατοτήτων των μαχητικών που υπάρχουν στο οπλοστάσιο της Πολεμικής Αεροπορίας, άρα και τη συγκριτικά ανώτερη δυνατότητα αποκάλυψης όλων των δυνητικών στόχων.

Όπως είχε γράψει τότε το protothema.gr ένα στοιχείο βαρύνουσας σημασίας είναι ότι τα Rafale φέρουν όπλα και βλήματα που χρησιμοποιούν ήδη και τα μαχητικά αεροσκάφη Mirage 2000-5 της Πολεμικής Αεροπορίας, στα οποία ένας πυρήνας ιπταμένων έχει ήδη μυηθεί.

Ενα από τα πολύ κρίσιμα στοιχεία που διαφοροποιούν τα Rafale απ’ οποιοδήποτε άλλο μαχητικό αεροσκάφος είναι στην υπηρεσία των ελληνικών Ενόπλων Δυνάμεων ή πετά σε συμμαχικές αεροπορίες ανατολικά του Αιγαίου είναι οι δύο κινητήρες, που προσφέρουν πολύ υψηλή «επιβιωσιμότητα».

Δίνουν στο Rafale ακτίνα δράσης πάνω από 1.000 μίλια από το σημείο απογείωσης, αφού η εμβέλειά τους (υπολογιζόμενης της διαδρομής μέχρι το απώτατο σημείο της αποστολής αλλά και την απόσταση για την επιστροφή στη βάση τους) φτάνει τα 2.800 μίλια.

Με δεδομένο ότι τα μαχητικά αεροσκάφη είναι μια πλατφόρμα μεταφοράς όπλων, «Οι ριπές του ανέμου», όπως μεταφράζεται στα ελληνικά το όνομα Rafale, θα έχουν όλες τις δυνατότητες να φρουρήσουν τους ελληνικούς ουρανούς και θα μπορούν να εντοπίζουν όλους τους δυνητικούς στόχους. Το πιο βασικό «βέλος» στη φαρέτρα των Rafale είναι οι πύραυλοι αέρος-αέρος Meteor. Με εμβέλεια -επισήμως- άνω των 100 χιλιομέτρων, οι Meteor θα δώσουν την ευκαιρία στα Rafale να πλήξουν τα αντίπαλα μαχητικά αεροσκάφη πολύ πριν απειληθούν από εκείνα.
