Επιμένει η κυβέρνηση Μητσοτάκη στα ψεύδη και στις χυδαιότητες κατά «συμμορίας δημοσιογράφων» για το σκάνδαλο Novartis

Σε ένα παράλληλο σύμπαν διαστροφής των γεγονότων και fake news επέμεινε να προσπαθεί να υποτάξει την πραγματικότητα ο κυβερνητικός εκπρόσωπος αναφορικά με το βούλευμα του Δικαστικού Συμβουλίου για την υπόθεση Novartis, μιλώντας ταυτόχρονα για παραδικαστικό κύκλωμα παρά την κατάρρευση του κατηγορητηρίου περί σκευωρίας, και επιμένοντας στις ψευδείς αναφορές των δηλώσεών του της περασμένης Παρασκευής, τις οποίες ωστόσο χαρακτήρισε ακόμα και ο ίδιος ως «ανακριβείς». Ο πανικός του Μεγάρου Μαξίμου φάνηκε και από τις απαντήσεις του Γιάννη Οικονόμου στις ερωτήσεις του documentonews.gr για την υπόθεση.

Στις προ ετών αποφάσεις της αρχειοθέτησης των υποθέσεων των εννέα από τα δέκα εμπλεκόμενα πολιτικά πρόσωπα κατά τη διερεύνηση του σκανδάλου Novartis προσέτρεξε ο κυβερνητικός εκπρόσωπος για να υπερασπιστεί το αφήγημα της κυβέρνησης Μητσοτάκη, πραγματοποιώντας ακόμα μια λαθροχειρία. Έκανε λόγο για «οριστική απαλλαγή» των εν λόγω πολιτικών προσώπων, παρότι στην πραγματικότητα οι υποθέσεις τους αρχειοθετήθηκαν, το βούλευμα του Δικαστικού Συμβουλίου του Ειδικού Δικαστηρίου έκρινε πως «καλώς ερευνήθηκαν» από τη Δικαιοσύνη, και φυσικά, διαλύθηκε η θεωρία της «σκευωρίας» σε βάρος τους, αφού το κατηγορητήριο κατέπεσε.

Ο Γιάννης Οικονόμου εμφανίστηκε στην ενημέρωση των πολιτικών συντακτών με κύριο θέμα του την υπόθεση της παραπομπής του πρώην αναπληρωτή υπουργού Δικαιοσύνης, Δημήτρη Παπαγγελόπουλου «για τη λειτουργία  παραδικαστικού κυκλώματος, για κατάχρηση εξουσίας, για ωμές παρεμβάσεις στη Δικαιοσύνη για σειρά υποθέσεων, μεταξύ των οποίων και η Νovartis». Μάλιστα, έφτασε στο σημείο της… μισής απολογίας για τις ψευδείς αναφορές του ίδιου την περασμένη Παρασκευή, παραδεχόμενος πως «η πρώτη μου δήλωση, στο αποκλειστικά τυπικό σκέλος του κατηγορητηρίου για τα 10 πολιτικά πρόσωπα της υπόθεσης Novartis, δεν ήταν ακριβής», επικαλούμενος ωστόσο πως «αυτό δεν αίρει το πολιτικό ζήτημα, αλλά και το ουσιαστικό».

Σε κάθε περίπτωση, παρότι από το λεξιλόγιο που επέλεξε στην επί 36 λεπτά εμφάνισή του απουσίαζε πλήρως το λήμμα της «σκευωρίας», συνέχισε να συνθέτει το κυβερνητικό αφήγημα στο οποίο βασίστηκε η άνοδος και η διακυβέρνηση της κυβέρνησης Μητσοτάκη, καθώς και το ρεσιτάλ χυδαιότητας της παρέμβασης στη Δικαιοσύνη που είχε πραγματοποιήσει ο πρωθυπουργός από το βήμα της Βουλής, κατηγορώντας μεταξύ άλλων τους δημοσιογράφους ως «υπόκοσμο και συμμορία».

«Θα ζητήσει συγγνώμη ο πρωθυπουργός για την καταστρατήγηση του τεκμηρίου της αθωότητας των δημοσιογράφων που χαρακτήρισε ως υπόκοσμο και συμμορία;» ερωτήθηκε μεταξύ άλλων από το documentonews.gr ο κυβερνητικός εκπρόσωπος, με τον Γ. Οικονόμου να επιμένει πως «τα όσα είχε πει ο πρωθυπουργός ισχύουνε και μέρος αυτών επιβεβαιώνονται και από τις αναφορές στην υπόθεση Ράικου για την υπόθεση Novartis». Η παραπάνω αναφορά δεν προκύπτει απλώς ανεδαφική αλλά και ψευδής, αφού η μόνη αναφορά στο βούλευμα σε δημοσιογράφους είναι σε πιέσεις που φέρονται να ασκήθηκαν μέσω των Παραπολιτικών, και από κανέναν από τους Κώστα Βαξεβάνη, Γιάννα Παπαδάκου, Γιάννη Φιλιππάκη και Αλέξανδρο Τάρκα που διασύρθηκαν από τον Κυριάκο Μητσοτάκη.

«Δεδομένου πως όλα αυτά τα χρόνια το πολιτικό αφήγημα της κυβέρνησης βασίζεται στη θεωρία της σκευωρίας κατά των δέκα πολιτικών προσώπων, αποδέχεστε την απόφαση της Δικαιοσύνης; Πως εδώ επισήμως η κυβέρνηση μιλούσε για κουκουλοφόρους μάρτυρες ενώ με βάση τις καταθέσεις τους η Novartis πλήρωσε στις ΗΠΑ;» ερωτήθηκε ακόμα ο κυβερνητικός εκπρόσωπος από το documentonews.gr. Ο Γ. Οικονόμου απέφυγε σαν τον διάολο το λιβάνι να αναφερθεί στους προστατευόμενους μάρτυρες, για τους οποίους ακόμα εκκρεμεί η νομοθέτηση της επιπλέον προστασίας τους, αρκούμενος μόνο να δηλώσει τον σεβασμό της κυβέρνησης στη Δικαιοσύνη, προχωρώντας σε μία παραληρηματικού τύπου περιγραφή της υπόθεσης.

«Είναι η ίδια δικαιοσύνη που αποφάσισε να παραπεμφθούν όσοι παραπέμπονται για τα ζητήματα που έκρινε η δικαιοσύνη ότι πρέπει να παραπεμφθούν, και αυτό είναι απολύτως σεβαστό» ανέφερε ο Γ. Οικονόμου, αφού λίγο πριν είχε δηλώσει ευθαρσώς πως «η κυβέρνηση πάντα σέβεται τις αποφάσεις της Δικαιοσύνης». Στη συνέχεια ωστόσο, ο κυβερνητικός εκπρόσωπος έσπευσε να επαναφέρει το θέμα των προ δυόμιση ετών αρχειοθετήσεων των εννέα από τα δέκα πολιτικά πρόσωπα που ενεπλάκησαν κατά τη διερεύνηση του σκανδάλου χρηματοδοτήσεων της Novartis, εγκαλώντας μάλιστα την αξιωματική αντιπολίτευση γιατί «δεν έχω ακούσει κάτι μέχρι στιγμής από κανέναν».

Σε νέα ερώτηση δε για τον Γιάννη Στουρνάρα και για το γεγονός πως οι καταγγελίες του προστατευόμενου μάρτυρα Νίκου Μανιαδάκη στον Κώστα Βαξεβάνη για εκβιασμό του από τον κεντρικό τραπεζίτη που τέθηκε από το documentonews.gr, ο Γ. Οικονόμου πραγματοποίησε ακόμα μία παραχάραξη της πραγματικότητας. Παρότι η Δικαιοσύνη έκρινε τις καταγγελίες αυτές αξιόπιστες, στην ερώτηση αν υπάρχει θέμα για την κυβέρνηση με τον κεντρικό τραπεζίτη, προχώρησε στην απόλυτη κάλυψη, σε αντίθεση με τον Ανδρέα Λοβέρδο τον οποίο άφησε ακάλυπτο.

«Ο κύριος Στουρνάρας είναι ανάμεσα στα πολιτικά πρόσωπα για τα οποία η Δικαιοσύνη έχει αποφανθεί οριστικά και αμετάκλητα ότι δεν είχε την οποιαδήποτε εμπλοκή» ανέφερε και πάλι παρελκυστικά παρότι πρόκειται για αρχειοθέτηση, συνεχίζοντας πως «παρά το γεγονός ότι ήταν ένας από τους ανθρώπους που στοχοποιήθηκε πολύ σκληρά με την εργαλειοθήκη τη γνωστή από το σύστημα ΣΥΡΙΖΑ την προηγούμενη περίοδο» και συμπληρώνοντας πως «αποφάνθει η ελληνική δικαιοσύνη ότι δεν έχει την παραμικρή ανάμειξη στην υπόθεση αυτή».