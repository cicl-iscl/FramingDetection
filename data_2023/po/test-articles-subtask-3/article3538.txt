Dwie aktywistki klimatyczne oblały w sobotę syropem klonowym obraz kanadyjskiej malarki Emily Carr, znajdujący się w stałej kolekcji Vancouver Art Gallery — poinformowała galeria w komunikacie. Nie doszło to trwałego uszkodzenia dzieła.

Atak na obraz Emily Carr został przeprowadzony przez grupę "Stop Fracking Around", która stawia sobie za cel wstrzymanie budowy rurociągu Coastal GasLink Pipeline, prowadzącego do Kitimat w Kolumbii Brytyjskiej. Według komunikatu cytowanego przez kanadyjskie media, działania grupy, tak jak innych aktywistów, którzy w ostatnim czasie wybierali sobie na cel dzieła sztuki, są podejmowane, by zwrócić uwagę na spowodowane przez człowieka zmiany klimatu. Na swojej stronie internetowej grupa wyjaśnia, że domaga się wstrzymania w Kanadzie wydobywania gazu metodą szczelinowania hydraulicznego (fracking).

Emily Carr to jedna z najważniejszych postaci kanadyjskiego malarstwa. Policja w Vancouver prowadzi dochodzenie w sprawie ataku na namalowany ok. 1934 r. obraz.

Istniejąca od 1931 r. Vancouver Art Gallery to organizacja non-profit, jest jedną z najważniejszych galerii sztuki w Ameryce Północnej.

Seria incydentów z udziałem aktywistów klimatycznych

W ostatnich miesiącach aktywiści klimatyczni zorganizowali szereg akcji w muzeach i instytucjach kultury.

Tylko w październiku działacze niemieckiej grupy Letzte Generation (Ostatnie pokolenie) obrzucili puree ziemniaczanym obraz Claude’a Moneta "Stogi siana" w muzeum Barberini w Poczdamie w Niemczech, a potem przykleili się do ściany.

Dwie młode aktywistki oblały z kolei zupą pomidorową "Słoneczniki" Vincenta van Gogha w londyńskim muzeum, a dwoje aktywistów z tego samego kolektywu pojawiło się w słynnymi Muzeum Figur Woskowych Madame Tussaud w Londynie. Ich "ofiarą" padła figura króla Karola III.

W środę dwie kobiety z grupy Stop Fossil Fuel Subsidies zamazały farbą w sprayu serię obrazów "Puszki z zupą firmy Campbell" autorstwa Andy'ego Warhola w National Gallery of Australia, a później próbowały się do nich przykleić.

Żadna z prac, które były celami aktywistów, nie została uszkodzona.
