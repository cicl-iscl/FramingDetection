Σοκ στον ΟΗΕ για τους 92 γυμνούς μετανάστες

Ο Ν. Μηταράκης ο οποίος ζήτησε ενδελεχή έρευνα του περιστατικού και κατήγγειλε τη στάση της Τουρκίας κατά τη συνάντησή του με τον πρόεδρο της ΓΣ του ΟΗΕ Κορόσι

Φωτογραφικά ντοκουμέντα για τους 92 γυμνούς πρόσφυγες και μετανάστες στον Έβρο παρέθεσε κατά τη συνάντησή του με τον πρόεδρο της Γενικής Συνέλευσης του ΟΗΕ Τσάμπα Κορόσι ο υπουργός Μεταναστευτικής Πολιτικής Νότης Μηταράκης ο οποίος ζήτησε ενδελεχή έρευνα του περιστατικού και κατήγγειλε τη στάση της Τουρκίας στο προσφυγικό-μεταναστευτικό.

Αποτροπιασμός

Σύμφωνα με τον ανταποκριτή του Σκάι στη Νέα Υόρκη τα ντοκουμέντα που παρουσίασε ο Νότης Μηταράκης για τους 92 γυμνούς μετανάστες, προκάλεσαν σοκ στον κ. Κορόσι, ο οποίος δεν έκρυψε τον αποτροπιασμό του, και επαίνεσε την εν γένει στάση της Ελλάδας στο ζήτημα.

Η Ελλάδα, ξεκαθάρισε ο Νότης Μηταράκης, δεν πρόκειται να δεχθεί περαιτέρω εργαλειοποίηση του μεταναστευτικού από την Τουρκία.

Παράλληλα, ο υπουργός Μετανάστευσης και Ασύλου, τόνισε ότι πρέπει να ξεκαθαριστεί ότι είναι άλλο το ανθρωπιστικό κομμάτι στο μεταναστευτικό, και άλλο η αντιμετώπιση των λαθροδιακινητών. «Καθήκον της Τουρκίας είναι να προστατεύει τα σύνορα της για να μην εξέλθουν οι μετανάστες, όπως και καθήκον της Ελλάδας είναι να αποτρέψει τη διαφυγή τους προς τη Δυτική Ευρώπη» σημείωσε.

Να εξεταστεί σε βάθος

«Μίλησα με τον πρόεδρο της ΓΣ του ΟΗΕ, του έδωσα και φωτογραφίες από το περιστατικό. Είναι απαράδεκτο, αυτοί οι 92 άνθρωποι γυμνώθηκαν από τις αρχές της γείτονος, σύμφωνα με τις δικές τους μαρτυρίες, διασώθηκαν από τη Frontex και τις ελληνικές αρχές. Πρέπει αυτό το περιστατικό οπωσδήποτε να εξεταστεί σε βάθος, και σίγουρα να μην επαναληφθεί» ανέφερε αναλυτικότερα στη δήλωσή του ο Νότης Μηταράκης.

Συνάντησα σήμερα τον Πρόεδρο της Γενικής Συνέλευσης του ΟΗΕ @Csaba_Korosi_ στη Νέα Υόρκη. Συζητήσαμε για προκλήσεις των ημερών και πώς αυτές επηρεάζουν το μεταναστευτικό. pic.twitter.com/HeJtI0JWXq

— Νότης Μηταράκης – Notis Mitarachi (@nmitarakis) October 27, 2022
