Ηλιόπουλος: 'Το Πολυτεχνείο ενοχλεί αυτούς που πρέπει να ενοχλεί'

«Το Πολυτεχνείο ζει στους αγώνες του σήμερα και συνεχίζει να ενοχλεί», τόνισε ο εκπρόσωπος Τύπου του ΣΥΡΙΖΑ-ΠΣ, Νάσος Ηλιόπουλος, σε συνέντευξή του στο ραδιοφωνικό σταθμό «Στο Κόκκινο 105.5 FM», συζητώντας για τη σημερινή επέτειο της εξέγερσης του Πολυτεχνείου.

«Η Δημοκρατία είναι πάντα μια πηγή έντασης, συγκρούσεων. Ο κόσμος που μπαίνει σε αυτές τις συγκρούσεις, για να διεκδικήσει δικαιώματα, ελευθερία, περηφάνια, έχει πάντα ανάγκη από κάποιες “άγκυρες”. Και το Πολυτεχνείο αποτελεί μία από τις πιο σταθερές τέτοιες άγκυρες», σημείωσε.

«Είναι σημαντικό ότι πάντα το Πολυτεχνείο διατηρεί απέναντί του όλους τους… “σωστούς” εχθρούς», πρόσθεσε ο Νάσος Ηλιόπουλος.

«Το Πολυτεχνείο συνεχίζει να προκαλεί θυμό, αμηχανία, εκνευρισμό στη συντηρητική παράταξη. Ένας βασικός λόγος είναι ότι ιστορικές στιγμές σαν αυτές, είναι στιγμές περηφάνιας για το λαό. Όσο και αν ένα συγκεκριμένο αφήγημα θέλει να προβάλει ότι η χούντα έπεσε από τις δικές της εσωτερικές αντιφάσεις, γνωρίζουμε ότι το σημείο θραύσης είναι ότι σταμάτησε η ανοχή από την ελληνική κοινωνία. Και η έκφραση αυτού του πράγματος ήταν το Πολυτεχνείο», υπογράμμισε ο Νάσος Ηλιόπουλος.

«Σε κάθε εποχή και σε κάθε γενιά, υπάρχει η διαφορετική πρώτη ύλη που τροφοδοτεί σημαντικά κινηματικά γεγονότα», είπε.

«Σήμερα είναι κυρίαρχη μια πολιτική που επιδίδεται σε λεηλασία της κοινωνίας κι αυτό με όρους καθημερινότητας», δήλωσε, αναφερθείς στην εικόνα που έκανε το γύρο του διαδικτύου, η οποία δείχνει βρεφικά γάλατα σε ράφι σουπερμάρκετ, «δεμένα» με αντικλεπτικό σύστημα.

«Ο κ. Γεωργιάδης μας είπε ότι αυτό είναι φυσιολογικό. Πάντως αυτό που δεν είναι καθόλου φυσιολογικό είναι να υπάρχει οικογένεια που αδυνατεί σήμερα να πληρώσει το γάλα για το μωρό της. Και με βάση τα στοιχεία που έχουμε, ενώ η φτώχεια είχε μειωθεί μέχρι το 2019, τα τελευταία τρία χρόνια η φτώχεια στην Ελλάδα αυξάνεται», τόνισε ο Νάσος Ηλιόπουλος.

Είπε ακόμα ότι το ίδιο επιδεινώνεται και ο δείκτης των ακάλυπτων υγειονομικών αναγκών: «αυτός ο δείκτης το ‘19 ήταν στο 8%, σήμερα πλησιάζει το 30%, πάνω από 1 στους 4 πολίτες έχει θέματα υγείας που δεν μπορεί να τα αντιμετωπίσει».

Όσον αφορά τα ζητήματα της Δημοκρατίας, ο Νάσος Ηλιόπουλος σημείωσε: «προοδευτική κυβέρνηση με ΣΥΡΙΖΑ-ΠΣ σημαίνει ότι τις πρώτες μέρες διακυβέρνησης θα τελειώσει αυτή η ιστορία με τα ΜΑΤ στα πανεπιστήμια και με την πανεπιστημιακή αστυνομία».

«Η Δημοκρατία δεν είναι πολυτέλεια», είπε.
